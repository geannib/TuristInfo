Божият мост е уникална природна забележителност, намираща се на 15 км. северно от Враца. Каменното чудо е образувано в продължение на много, много години от река Лиляшка, която си е проправяла път през варовиковите скали и е изваяла този впечатляващ феномен. Мостът е известен още и под името Жабокрек и се шири в Чиренско – Лиляшкия карстов район. За да стигнете до него има изградени два екомаршрута. Единият минава през село Лиляче, а другият започва от селцето Чирен. 
Мостът се състои от огромни каменни сводове и дебели и мощни колони, оформящи обширни зали, в които навлиза слънчева светлина. Той има височина към 20 метра и е широк около 25 метра. Точно под него се намира един истински лабиринт от малки пещери, чиято общо дължина е 100 метра. 
Трудно човек може да остане безразличен към цялата тази величествена картина, която се откроява пред очите му. Чувствата, които се надигат у всеки са преклонение и възхищение към уникалните способностите на природата и приказния рай, който е създала тук, на земята. 
В миналото Божият мост е представлявал всъщност пещера, но под въздействието на природните сили високите й тавани се срутват частично. 
Божият мост е подходящ за посещения през всички сезони. Екопътеките са добре благоустроени и обезопасени и са чудесен повод да се порадвате на живописта и романтиката, които ги заобикалят. 
Мостът е обявен за защитена природна забележителност през 1964 година с цел да се опази непокътнато това невероятно и безценно богатство. 
Съвсем близо са разкрити останките от древна крепост, простираща се край местността Борованска могила и датираща още от римско време.


