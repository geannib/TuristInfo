Сведения за църквата "Света Параскева" се срещат в османо-турски регистри от 1523г. През 1850 година в тогавашната Маньова махала, със скромни дарения на местното население била построена малка църква от двойни плетове и вар, посветена на св. Петка-Параскева. Около 1858 година към църквата било открито училище. С развитието на занаятите и търговията в града се наложило и малката църква да се поднови и разшири. С много усилия за няколко месеца църковното настоятелство успяло да получи съответните султански берати.
Градежът на храма започва в 1868 година година и завършва в 1869 година година. Така на мястото на старата "плетеница" била построена великолепна трикорабна базилика. Автор на сградата е големият тревненски първомайстор Генчо Кънев.


