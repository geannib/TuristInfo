Пътеката съчетава представянето на културно-историческото наследство с една приятна разходка в близост до величествените скали на пролома.
Маршрутът е изграден в местността Градище, непосредствено до прохода Вратцата, където според историческите сведения е възникнал град Враца. През втората половина на IV в. пр. хр., по тези места съществува тракийско селище. Неговото създаване е свързано с охраната на пътя, водещ до медните мини в Балкана. По време на втората българска държава селището е укрепено с крепостна стена и прераства в градски център.
Маршрутът запознава посетителите с направените разкопки, с предназначението на отделните обекти, с тяхната историческа и културна стойност.


