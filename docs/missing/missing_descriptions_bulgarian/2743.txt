Дълбоко в прохладните борови гори на Врачанския Балкан се вие изпълнена с приключения и природни красоти пътека – Горска пътека на приказките. Замислена като образователен маршрут за деца, тя е също толкова атрактивна и за възрастни туристи, защото е идеален вариант за разходка в горещите летни дни.
Горска пътека на приказките е изградена през 2001 г. в местността „Горски дом“ на територията на природен парк „Врачански Балкан“.  Те се намира на около 20 км от град Враца, вляво от главния път в посока пещерата Леденика и хижа „Пършевица“. Входът й е непосредствено до почивна база „Горски дом“, откъдето започват и два други еко – маршрута -  „В света на екологията“ и „Горска пътека на здравето“ (открита през февруари 2013 г.), всички стопанисвани от Община Враца.
Една разходка по пътеката предлага 2 часа емоции, игри и настроение като същевременно стимулира познавателните способности и културните ценности у подрастващите. Докато те се запознават с необозримия и магнетичен свят на приказките, интерпретиран увлекателно в естествена среда, вие с наслада ще си припомняте безгрижното детство, когато само игрите на открито и книжките с фантастични герои са запълвали дните ви.
Още на входа на Горска пътека на приказките ще ви посрещне весело джудже, което ще подкани малките туристи (и техните придружители) да поемат на приказно пътешествие в компанията на един от любимите им персонажи – Червената шапчица. Самата приказка за нея пък можете да си припомните от голямата дървена книга вдясно от входа.
По – нататък по маршрута ви очакват още много истории за горски обитатели като Хитрата лисица, Големия лош вълк, мишчицата Гризла, съоръжения за катерене, поставящи малчуганите в екстремни ситуации, лабиринт от мостчета и стълби, водещ към красива панорамна гледка и поучителни послания, напомнящи колко важно е значението на националните ценности. През цялото време компания ви правят мелодичните песни на птиците (които дори имат свое място за Горски концерт), усмихнатите дървета и фигурите на приказни герои.
Сред основните атракции на Горската пътека на приказките е Къщата на Баба Яга. Страховито „поклащаща“ се върху дървения си пачи крак, тя подканя децата да надзърнат във вътрешността й, за да се запознаят с правилата на своята обитателка за опазване на гората. Самата вещица пък „се крие“ в клоните на близките дървета, яхнала метлата си и готова да накаже нарушителите.
Маршрутът на Горска пътека на приказките е изграден в кръг, но с всяка следваща стъпка сякаш ще потъвате все по-дълбоко в света на природата и нейните обитатели – реални и въображаеми. На тръгване ще ви изпратят гигантско старо дърво, величествено разклонило клоните си над изхода, и мъдро послание за това колко важно е в живота на човек да присъстват приказките, доброто, любовта и поезията.
Горска пътека на приказките е един уникален интерпретативен маршрут за цялото семейство. Той често е включван в програмите на зелени училища, лагери, туристически групи, мероприятия на открито и извънкласни дейности, планински преходи. 


