Градешкият манастир е разположен в непосредствена близост до село Градешница, на на 36 км.североизточно от гр. Монтана и на 38 км. северозападно от гр. Враца.
Транспорт:
До Градешкия манастир се стига лесно с кола от село Градешница.
История на манастира:
Възникването на Градешкия манастир "Св. Йоан Предтеча" е свързано с крепостта в местността "Калето", съществувала до началото на 11в. и със средновековното селище "Селището" и неговия некропол просъществували до 14в. В края на 16в. влашкия войвода Михаил Витязул, подпомаган от трансилванския княз Зигмунд Батори и молдовския княз Аарон, преминава река Дунав и разбивайки турската армия превзема с градовете Търговище, Тутракан, Русчук, Свищов, Никопол, Плевен, Враца и др. и достига до Стара планина. При водените военни действия биват разрушени над 2000 селища, в това число и Градешкия манастир. За историята на Градешкия манастир през следващите два века няма данни, но в началото на 19в. Светата обител е възстановена. По това време манастира е бил духовно и културно средище в региона и в него се е помещавало килийно училище.
Архитектура и текущо състояние:
В днешно време Градешкия манастир е функциониращ, но без монаси. Комплексът се състои от вътрешен манастирски и стопански двор, обградени от каменни зидове с четири големи и две малки порти. Двуетажните жилищни постройки са издигнати през 1865г. и са свързани в ъгъла на втория етаж с малък параклис "Св. Иван Рилски". През 1972г. сградите, църквата и параклиса са основно ремонтирани и реконструирани.
Църквата в Градешкия манастир е построена през 1861г. и представлява каменна, еднокоробна базилика с двускатен покрив завършващ с тристепенен каменен фриз. Днешната църква е изградена върху основите на стар храм, за което говорят вградените каменни късове с примитивни изображения на разпнатия Исус, на гълъб и на ангел. Олтарът е отделен от наоса с дърворезбован иконостас с ред икони на Иисус Христос, Св. Богородица с младенеца, Св. Пророк предтеча и кръстител Господен Йоан, Св. Първомъченик и архидякон Стефан. В основата на иконостаса са апликирани медальони с барелефна дърворезба на композиции от животински и растителни мотиви. В периода 1998 - 2000г. църквата е реставрирана и преосветена с помощта на АЕЦ Козлодуй.
На втория етаж на жилищната сграда в Градешкия манастир, е вграден параклисът "Св. Иван Рилски", открит през 1865г. Той е организиран в три части: просторен притвор, голям наос и олтар. Стените му не са изографисани, а таванът му е засводен и облечен с дървена ламперия. Наосът е отделен от олтара с дърворезбован и богато украсена иконостас, състоящ се от три пояса.



