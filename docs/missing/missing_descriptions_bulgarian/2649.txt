"Лепенишки светилищен комплекс" (среща се също като "Скално светилище "Чачин камък") е вероятно непроучено древно култово място, което се намира на около 5 km от гр.Белоградчик (Област Видин).
Скалният масив на който е разположен светилищният комплекс се намира срещу природния резерват Белоградчишките скали, като от скалното възвишение има видимост към целия южен, източен и западен хоризонт. Скалата е сравнително равна и на места посредством естествените процеси на ерозия и изветряване са се образували сравнително равни своеобразни площадки, удобни за обработване.
На една от тези площадки е издълбан петроглиф, който според някои представлява модел на Слънчевата система. Около това издълбаване се наблюдават и други символи изсечени в скалата - око, квадрат, кръг и триъгълник с точка в средата. На около 10 m от петроглифите върху друг голям скален масив се наблюдават множество вкопани в скалата ями и улеи. На този етап главно служители от Историческия музей в Белоградчик и алтернативни изследователи изказват предположения, че това са останки от мегалитно светилище, което е служело и за древна обсерватория, която е свързана с още няколко подобни обекти разположени около Белоградчик, но никой от тези обекти все още не са проучени от специалисти.
Т.нар. "петроглифи" са известни на обществеността в Белоградчик още от началото на 1980-те, но съществува и твърдението, че са изсечени от конкретен човек приблизително малко преди обнародването им. Въпросното твърдение никога не е потвърждавано или отхвърляно от независим източник. Според българската археоложка Сара Татарова (Исторически музей Белоградчик), петроглифите трябва да бъдат изследвани от специалисти по археоастрономия, които да се произнесат по автентичността, предназначението и датировката на обекта. Сега хипотезите за възрастта на петроглифите се движат в много широк диапазон - I - III хил.пр.Хр.


