 В центъра на село Габарево се издига величествената сграда на църковния храм “Св. Георги Победоносец”. Храмът е завършен и осветен през 1895г. След четирикратно възстановяване и доизграждане.
  Според летописната книга на църквата, на мястото на сегашния олтар е имало малка църква, вкопана в земята. По - късно през 1834 г. С дарения на местни хора е построен по-голям храм. За това свидетелства метален печат с образа на Св. Георги Победоносец. В този вид църквата просъществува до 1877 г., когато е опожарена от турските войски заедно с цялото село. След Освобождението наред с възстановяването на къщите е построен отново и църковният храм, който просъществува до 1885 г. Четвъртото възстановяване и разширяване на църквата, вътрешното и доизграждане, изографисване, построяване на камбанарията е завършено през 1895г. Майстори от Трявна го иззиждат с каменна зидария. В тази църква през 1944 г. Отец Христо Няголов скрива книгите от читалищната библиотека и ги опазва от изгаряне.



