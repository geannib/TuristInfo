Рациария е бил голям и важен град на Дунава. Останките му са разположени в областта Калето, 1 километър северо-източно от днешното село Арчар (около 27 км. югоизточно от град Видин).
Градът е създаден по времето на Римската империя, но Тракийско (Мизите) селище на това място е имало още от 4 век преди Христа. По времето на Римляните тук са живеели римски патриции (аристократи), а близката Бонония (днешният Видин) е била само седалище на малко военно поделение.
Важен преломен момент в историята на Рациария са годините на Веспасиан(69- 79). Тук често се намират сребърни, дори и златни монети от това време. По време на негово управление градът е укрепен и е засилена дунавската флотилия.
През II- IIIв. Рациария става един от най-важните градове в Източните области на Горна Мизия и в земите на сегашна Северна България. При археологически изследвания са открити архитектурни фрагменти, скулптури, надгробни плочи и надписи, саркофази и др. с голяма стойност.


