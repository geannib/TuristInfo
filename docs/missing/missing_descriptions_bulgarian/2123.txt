Първото казино в България е построено в този балкански град. Създаването му започва през 1920 г., но се забавя заради военните времена за България, а пък и в Северозапада избухва Септемврийското въстание през 1923-а. Официалното освещаване на казиното е през 1924 г., но има данни, че още през 1922-а е посрещало любители на хазарта. В града има ценни минерални извори - водата блика от няколко места с температура от 37 градуса. Тя е бистра, алкална, слабо минерализирана. Съдържа алуминий, желязо, барий, литий, фосфат, манган. Прилага се за лечение на сърдечносъдови заболявания, болести на централната нервна система, двигателно-опорния апарат и др. В началото на XX век отваря врати първата баня, след години - и втора. Това привлича много хора, търсещи здраве, и прави Вършец първия курорт у нас - от 1860 г., по-късно се прави втората държавна баня - тази в Банкя. Българи с предприемчив дух измислят още един нестандартен за тогавашното време и нрави проект - построяване на казиното. То представлява умалено копие на казиното в Баден, което отстои на 25 км от Виена. В началото на мястото на казиното имало една ротонда, от която хората пиели вода. Почиващите минавали, отпивали от топлите води и слушали софийски оркестри. Чест гост в казиното бил принц Кирил – брат на Борис III, и вероятно затова от т.нар. Банско казино хората започнали да го наричат Царското казино. През 30-те г. то вече е обогатено с виенска сладкарница и ресторант с жива музика. Когато видели кабриолета на принца във Вършец, младите момци се стичали в казиното - присъствието му винаги обещавало купон. Местните ахнали по спрения пред сградата “Пакард”. Тогава автомобилите едва навлизали в страната ни. Освен че изпитвал тръпка от залаганията в игралната зала, принц Кирил се главозамайвал и от дамите. За него се говорело, че понякога задявал и девойки без синя кръв. Запален картоиграч, той забравял да брои бурните вечери. Прибирал се рано сутрин във вилата си с бляснал поглед на младеж, прекарал любовна нощ. Клюките за мимолетните интимни връзки на принца с чаровни момичета са били тогава в центъра на градските лакърдии, но постепенно са се загубили във времето. Принцът бил обичан от хората във Вършец. След неговата смърт на фасадата на любимото му казино някой спуснал черен флаг. Едва 50-годишен, Кирил Преславски намерил смъртта си няколко месеца след 9 септември 1944 г. Обявяват го за враг на народа. Смъртната му присъда била изпълнена на софийските гробища в нощта на 1 срещу 2 февруари 1945 г. Идеята за построяването на първия балнеолечебен ансамбъл с казиното била на д-р Дамян Иванов и негова съпруга Вилхелмина, която местните наричали Мина. Тя е била аристократка, виенчанка, дъщеря на Людвиг Високометски, първи съветник на ерцхерцог Фердинанд. Смята се, че тя е давала ценни съвети за професионално оформяне на градините в градчето- и днес паркът се поддържа добре. В началото на миналия век с кабриолети и с файтони през Петрохан идвали много курортисти във Вършец. През 1905 г., когато се правят изкопни работи на първата баня, се открива антична баня с шестоъгълни плочки, с оловната тръба, монетите, които са хвърляли римляните за здраве, с арката с надпис на излекувал се във водите на Върщец владетел. Намерени са и медицински и фармацевтични инструменти. Това доказва, че в близост - в Монтана или Монтанензиум, е летувал 11-и клавдиев легион с доктор Аурелио Артемус и те са се лекували именно в Медека, което е античното име на Вършец. Вършец е бил предпочитаното място за почивка от елита на България през 30-те години. Тук са били посрещани с малиново сладко и минерална вода и са настанявани в запазените и до днес вили в стил артдеко.

