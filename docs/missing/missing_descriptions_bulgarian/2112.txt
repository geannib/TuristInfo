Град Вършец се намира в подножието на Западна Стара планина, на 90км от София, на 35км северно от гр. Монтана и на 130км южно от гр. Видин. Вършец е най-старият балнеолечебен курорт в България. Градът възникнал около минерален извор, като най-старият запазен писмен документ за неговото съществуване датира от VІв н.е. във византийските хроники. Там той е споменат с името Медека (Медикус – лечебен) - единственото селище с такова наименование в Римската империя.
Историческият музей в гр. Вършец е основан през 1999г. Сградата, в която се помещава, е построена през 30-те години на ХХв като частен дом с уникална архитектура. Музеят има четири раздела: "Античен", "Археологически находки и монетна колекция", "Балнеология" и "Етнография".
Находките, които са изложени в раздел "Античен", са от тракийско и римско време. Представена е също богата етнографска сбирка, която е съставена предимно от облекла и елементи от бита на хората от региона. Най-новата история на Вършец като балнеолечебен курорт е представена с богата документална колекция и множество архивни снимки. Най-ценният експонат в музея е уникалната бронзова скулптура от ІІв пр. Хр. на тракийското момче-бог Телесфор, което днес е символ на града.





