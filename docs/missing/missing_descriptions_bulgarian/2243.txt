	Каньонът на река Чернелка се намира в община Плевен, област Плевен. Включена е в списъка със защитени територии през 1969 г. Екопътеката, изградена за туристите, е с изходна точка с. Горталово, което отстои на 16 км южно от гр. Плевен, а крайната ѝ точка е с. Къртожабене, което е на 10 км югозападно от гр. Плевен. Разстоянието до столицата София е около 152 км югозападно. 
Каньонът е с ширина от 60 до 200 метра, а площта му е 300 хектара. Образувал се е преди милиони години, когато е бил дъно на река. Днес карстовите скали се извисяват като венец на височина от 10 до 35-40 метра.
Екопътеката е с дължина от около 7 км и е приятна за разходки, без стръмни участъци. Изминава се за около час и половина. Трасето преминава през 17 моста над реката, има поддържани беседки, както и изградени барбекюта. На един от по-широките участъци има и футболно игрище. Мястото е изключително, подходящо за екскурзии сред природата. Преходи е препоръчително да се правят пролет и есен, защото в горещите летни дни температурите на дъното на каньона стават доста високи. Маршрутът може да се обходи и в двете посоки, но най-често изходната точка е село Горталово.
Каньонът изобилства с редки видове растения, птици и животни. Голяма част от тях са в Червената книга на България - червенокоремната бумка, степен и кримски гущер, смок мишкар. Птичият свят наброява над 200 вида, сред които са белоопашатият мишелов, малък и голям ястреб, алпийският бързолет. Там има голяма колония от скални лястовици. Сред специфичната растителност се откроява най-голямата в региона популация на снежно кокиче. Освен с богатството от растителни видове и безброй  представители на орнито-фауната, екопътеката удивлява и с няколко природни феномена – карстовите извори Баба Радица, Бъбля и Капчука, пещерите Царева дупка, която е използвана за наблюдателница от цар Иван Шишман, пещерите Момината дупка и Ивановата дупка, Провъртеник – скално образувание с формата на пръстен, чийто с отвор е дълбок близо 15 метра. Могат да бъдат видени скални рисунки, останки от римски пътища т.н. Още в началото на екопътеката се вижда Цепената скала или "Разсеченият", както още го наричат, камък, който лежи на земята, сякаш наистина е разрязан с огромен нож.
С автомобил се стига сравнително бързо - от Плевен се тръгва по пътя за Ловеч, само след няколко километра при село Брестовец се отбива вдясно. Минава се през с. Тодорово, а следващото селце е Горталово. Друг вариант е с автобусен транспорт. Три пъти на ден има автобуси от и до Горталово по маршрута Плевен - Беглеж и Плевен - Драгана.
В средата на екопътеката се намира хижа Капчука, която в момента е в ремонт. В село Горталово има една къща за гости с капацитет 4 души.  


