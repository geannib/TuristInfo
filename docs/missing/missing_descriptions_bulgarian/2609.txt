Регионална библиотека "Михалаки Георгиев" във Видин понастоящем се помещава в сградата на бившия Партиен дом на централния градски площад „Бдинци“ № 1. Днес библиотеката е най-голямата общодостъпна научна библиотека на територията на Област Видин.
Библиотеката е наследник на основаната през 1870 библиотека в града, когато са уредени библиотека и читалня с дарение от Руското консулство, включващо 174 книги, запазени в нейните фондове и до днес. Отначало библиотеката се помещава в сградата на Театър „Вида“, а след Освобождението е преместена в прогимназия „Антим I“.
Първият платен уредник е назначен през 1925 Първите опити за създаване на каталог на вече инвестирания фонд са през 1953. От 1 април 1959, след новото административно делене на страната, тя става окръжна методическа библиотека. Същата година е поставено началото на диференцирано обслужване на читателите. През 1965 е въведен свободен достъп за читателите и е разкрит самостоятелен детски отдел. Дейността ѝ се разширява, независимо че отделите са разпръснати в 2 сгради.
През 1989 г. колективът на библиотеката е награден с орден „Кирил и Методий“, I степен. През 1991 библиотеката получава голяма материална придобивка - част от помещенията на бившия партиен дом са предоставени за ползване. Така всички отдели на библиотеката се намират в една сграда. Става възможно да се разшири дейността на читалнята. Разкрити са следните читални: „Хуманитарни науки“, „Точни и приложни науки“, „Периодика“, „Изкуство и музика“, „Детска читалня“ с общо 70 читателски места.
Регионална библиотека “Михалаки Георгиев” е единственият и най-голям библиотечно-библиографски и информационен център на територията на Област Видин. Развива широкоспектърна дейност, методическа работа с 70 читалищни и училищни библиотеки в региона, издателска дейност в областта на библиотекознанието, библиографията и научната информация. Тя е архив на местния и централния печат. Развива богата културна дейност за пропаганда на фондовете си и достиженията на националната и световната култура.
Фондът на библиотеката наброява 278 705 библиотечни документа. Той е отразен на фишови каталози и по електронен път.


