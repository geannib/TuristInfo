До автомобилния път, водещ към с. Очин дол, на обзорно място се намира изградения през 2005 г. комплекс „Дядо Йоцо”. Основна забележителност е пет метровата скулптора на вазовия герой дядо Йоцо от разказа „Дядо Йоцо гледа”. Проектът за паметника е дело на скулпторите Моника Игаренска и Георги Тишков, по идея на Огнян Петров, роден в същото село, и с подкрепата на община Мездра, държавата и други дарители. Скулптурата е изработена от бял врачански камък.
Наоколо има красива цветна градина, панорамна беседка и механа, където се предлагат традиционни български ястия. Интересна е архитектурата на сградата и украсения с дърворезба таван в основното помещение. В близката борова гора посетителите могат да разгледат атрактивна дървена къщичка, до която има фонтан със студена планинска вода и кътове за отдих.
Ежегодно през месец май в околността се организира национален фолклорен събор „Де е българското”. 
Всяка година се провежда и национален литературен конкурс за разказ „Дядо Йоцо гледа”, на тема „Любовта към България и преклонението пред нейните красоти”.


