Историческият музей в гр. Монтана е създаден през 1953 г. За близо шест десетилетия се извършва значителна по обем  събирателска , научно  изследователска и популяризаторска дейност. Музеят организира не само системни археологически разкопки, но и проучване на материалната и духовната култура, която придава уникалния облик на региона. Културни ценности, притежание на музея, са показани в Експозиционната зала, Михайловата къща, археологическата експозиция Лапидариум и Античната крепост. През 2003 г. музеят е удостоен  с Почетния знак на  Община Монтана.
Той се намира в центъра града и съдържа много експонати свързани с историята на региона. 
Днес музеят притежава над 50 000 музейни предмети. Сред тях са голяма колекция от епиграфски паметници – „ каменната книга” за историята на Античната Монтана, копие на Якимовското съкровище,  средновековно сребърно съкровище, златни накити,, колекции от икони, старопечатни книги, Чипровски килими, историческо  оръжие и др.
Притежание на музея са редица недвижими културни паметници от периода V-VI в. пр.Хр. - XX в. сл.Хр. В експозиционната зала са показани, свидетелства за живота на човешките общности в местността. Изложени са колекция от съдове от метал и керамика, мраморна склуптора от Антична Монтана, сребърно съкровище от XIII - XIV в. и множество икони. Оригинален снимков материaл възпроизвежда образа на селището от края на XIX в. и началото на XX в.

