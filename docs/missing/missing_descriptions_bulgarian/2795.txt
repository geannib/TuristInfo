
Пътеката започва от беседка на главния път Мездра - София, отначало върви по земен път, който с излизане от махалата се стеснява и продължава срещу течението на р. Каменица. Минава се през местността Влаови воденици, останките на които природата е скрила почти напълно. От там се открива прекрасна панорамна гледка към местността Русинов дел. Продължавайки нагоре към билото на планината, ще стигнете до черквата ”Рождество на Пресвета Богородица”, построена през 1492 г. и махала Старо село. Възможни варианти да продължите своята разходка са: до село Миланово (30 мин.) или до хижа Пършевица (2 часа).

