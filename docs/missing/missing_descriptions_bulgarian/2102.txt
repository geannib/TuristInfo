Историческият музей в гр. Лом е основан на 20 септември 1925 г. като Ломско археологическо дружество ”Алмус” с музей, по инициатива на д-р Петър Кърджиев (завършил медицина в Петербург, бивш кмет на Шумен). Управлението му се осъществява от настоятелство и контролна комисия, които се избират на общо събрание. В състава на първото настоятелство влизат Симеон Табаков, г-ца Костова, д-р П. Кърджиев, д-р М. Табаков и Б. Симеонов, а в контролната комисия - Ст. Димовски и Ст. Тошев. Д-р Кърджиев е избран за председател и благодарение на голямата му любов към историята, той неуморно работи за събиране, съхраняване и популяризиране „паметта на народа” до 1950 г.
От 1992 г., по повод най-големия пролетен християнски празник Възкресение Христово (Великден), представяме за гражданите и гостите на Лом изложба-базар „Шарени перашки” - рисувани яйца по образци на Димитър Маринов (етнограф, фолклорист и общественик), събирани в края на XIX век. Къщата разполага с двор, където могат и се представят камерни фолклорни програми. В сградата на музея има пиано, централната сграда е с много добра акустика и дава възможност за камерни концерти.
Сградата, в която днес е разположен Историческият музей, е построена след Освобождението (80-те години на XIX век) по инициатива на първия окръжен началник в Лом, капитан Павел Дмитриевич Нечаев, с предназначение за Общински дом. На западната и южната фасада при строежа и по настояване на кап. Нечаев, са вградени пет епиграфски паметника от римската епоха.

