С уникалното съчетание на природа, археология и самобитност, природният резерват в местността “Чернелка” е едно от предпочитаните места за посещение от природолюбителите. Природната забележителност “Чернелка” представлява живописен карстов каньон в централната част на Дунавската равнина между селата Горталово и Къртожабене, на около 12 км от Плевен.
По протежение на 7 км, река Чернелка е образувала феномален каньон с ширина от 60 до 200 метра и височина на скалния венец от 10 до 30 метра. През 2001 година по проект на Община Плевен бе изградена екопътека, където са поставени 18 моста, поради което през реката се преминава безпрепятствено. Главната цел на екопътеката е повишаване екологичната култура на посетителите и прякото общуване с природните дадености.  
 Изключителното богатство на скални образувания, специфичната орнитофауна и разнообразната флора са причина през 1969 г. районът да бъде обявен за природна забележителност. Тук се срещат представители на над 200 вида птици, 9 вида риби, 5 вида земноводни и 11 вида влечуги.
Освен природна забележителност, “Чернелка” има и богато историческо минало, което се състои в късно-антични и средновековни крепости, ранно-християнски скален манастир, карстовите извори Баба Радица, Бъбля и Капчука,  Момината, Ивановата, както и кладенец “Провъртеника”, Манастирището и др. 
Пещера „Царева дупка” е издълбана в скалата над Чернелка на височина около 10 м. Местна легенда разказва, че убежището е построено от цар Иван Шишман, който е взел участие в битка срещу турците на това място.
Екопътеката е известна главно с „Цепения камък”, разположен в близост до село Горталово. Говори се, че Крали Марко е водил люта битка с Муса Кеседжия три дни и три нощи. Когато видял, че не може да надвие храбрия юнак, черният арапин избягал. От яд, че не е успял да го хване, Крали Марко разцепил със сабята си камъка.
До екопътеката може да се стигне с кола по шосето от Плевен за село Горталово или Къртожабене или пеш, тръгвайки от Панорамата към посочените села.


