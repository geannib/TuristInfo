Художествената галерия е открита на 25.05.1962 година. Дейно участие в създаването на фонда на новосъздадената картинна галерия взема културния деец и общественик Ангел Будев. Закупени са творби от колекциите на Михаил Кремен и Богомил Райнов. През 1962 година в града идват да рисуват художници от цялата страна, между които са Стоян Венев, Панайот Панайотов, Иван Христов и др. Създадените от тях около 80 платна оформят първоначалният фонд на галерията. Сградата на ХГ “Никола Петров” е построена през 1892 г. върху основите на старо крепостно съоръжение. Автор на проекта е архитект Тодор Върхота. През 1976 г. по повод 60 години от смъртта на големия български живописец Никола Петров, роден във Видин е решено галерията да носи неговото име. Тогава е поставен и барелеф на художника, над входната врата на галерията, дело на скулптура Георги Чапкънов.
Днес фондът на галерията съдържа над 1400 художествени произведения. Най-многочислен е отдел “Живопис” – той наброява 800 платна. Между тях са оригиналните творби на Иван Мърквичка “Дамски портрет”, на Борис Митов “Портрет на д-р Витанов”, на Никола Петров “Пазар в Бяла Слатина” и “Баба Вида”, тринадесет произведения на Владимир Димитров – Майстора, между които творбата “Майка и дете”, на Сирак Скитник – “Гемии”, Златю Бояджиев – три платна, сред които е и сюжетната композиция от Брезовския цикъл “На нивата”, на Стоян Венев, Васил Стоилов, Здравко Александров, Иван Табаков и други големи творци на изящното изкуство. В колекцията са и творби на Иван Христов, Иван Иванов, Йордан Гешев, Александър Поплилов, Владимир Мански, родени във Видинския край както и на Стефан Тодоров, един от основателите и първи директор на галерията.
Във фонда са и най-ярките представители на съвременното българска живопис – Георги Павлов – Павлето, Светлин Русев, творби от Найден Петков, Александър Петров, Димитър Казаков – Нерон, Емил Стойчев, Атанас Яранов, Иван Вукадинов, Йордан Кацамунски и др. Галерията притежава картини и на почти всички съвременни видински художници.
Графичният отдел на художествената галерия във Видин съдържа 45 оригинални отпечатъка от световноизвестни майстори: Рембранд “Портрет на Копенол” – офорт, Албрeхт Дюрер “Целувката на Юда” – дърворез, Густав Доре илюстрация от серията “Ад” – дърворез и литография “Главатар”, офортите на Франциско Гоя “Празник на жените” и “Филип IV Испански”, Франсоа Миле “Новороденото” – офорт, литографиите на Дьолакроа “Алжирски жени”, “Антични медальони” и “Ковач”, Теодор Русо “Пейзаж от Био”. Галерията притежава и творби от българските майстори – Веселин Стайков, Васил Захариев, Юли Минчев, Златка Дъбова, Галилей Симеонов, Петър Чуклев, Румен Скорчев и др. В отдел “Скулптура” се съхраняват скулптури на Иван Фунев, Любомир Далчев, Анастасия Гюкова, Никола Терзиев, Борис Гондов, Александър Апостолов, Продан Проданов и др. Художествена галерия „Никола Петров” на четири години е организатор на националната изложба „Пейзаж”, на национални и международни пленери. Творби от тях също обогатяват фонда на галерията.


