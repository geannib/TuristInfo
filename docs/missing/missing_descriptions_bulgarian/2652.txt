Ако търсите мистичното, необяснимото и надчовешкото познание, то Кръгът е феномен, който трябва да опознаете лично. Намира се на варовиково възвишение над с.Върбово. Едната му половина е в гората, а другата в тревиста площ. Очертанията му са изключително правилни. В гората периферията му е очертана от липсващи дървета, а в тревистата част от дървета и храсти. Формата му като цяло е подобна на буквата Ф и е точно копие на една от рисунките в пещера Магура, която е от най-важните. Целият Белоградчишки разлом има същата форма и центровете на двете фигури съвпадат. До Кръга се стига през местността "Градище" за която се предполага, че е била римско укрепление, но на място ще забележите, че предназначението му може да е било и друго. Маршрутът тръгва от изправена плоча в подножието на възвишението. Следва 30-40 минутно изкачване. От "Градището" следват още десетина минути път до "Портата". От нея започва половин часов преход до Кръга. Маршрутът е тежък физически, но е напълно преодолим за малко тренирани посетители.
Малки печ-пещерата храм на Хекате се намира на същото възвишение, на около два километра на запад от Кръга. Преди няколко години френски археолози провеждат разкопки в нея. Намират древен олтар и го възстановяват. Малки печ е с триъгълен свод, което е нетипично за пещерите. Такива сводове са имали само пещерите, които в древността са използвани за светилища на Хекате-покровителката на тайните знанията. Изкачването до пещерата е физически тежко, но напълно възможно за физически здрав човек. Според групата то може да отнеме час и половина до три часа. Целият преход е четири до шест часа.


