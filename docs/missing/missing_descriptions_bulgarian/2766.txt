
Църквата „Св. Възнесение”, понастоящем храм-паметник „Св. Софроний Врачански'', се намира в центъра на Враца, непосредствено до Възрожденския етнографски комплекс "Софроний Врачански".
Храмът е най-старата култова сграда в града, построена през 1848 г. До 70-те години на XIX в. църквата „Св. Възнесение” е сред най-значителните по обем църковни сгради в България. През 1939-1940 г. към западната фасада на църквата са пристроени кула с камбанария.
Великолепният дърворезбен иконостас, изпълнен в стил „ампир” е дело на забележителния майстор - ваятел Антон Станишев от Дебър. Иконите от големия иконостасен ред са изписани от изтъкнатия представител на Самоковската художествена школа, наречен от съвременниците си „изкуснейши” - Димитьр Зограф.
Тук  е гробът на епископ Агапий, щедър дарител на църквата и училищата в града, убит в храма от турския поробител по време на подготовката на селските бунтове от 1850 г.
През 1989 г. по повод юбилейното честване на 250-годишнината от рождението на големия възрожденски просветител Св. Софроний, епископ Врачански и по решение на Врачанския епархийски съвет с благословението на Негово Високопреосвещенство Врачански митрополит Калиник църквата „Св. Възнесение” е изцяло реставрирана и преименувана на Възнесенска църква храм - паметник „Св. Софроний, епископ Врачански".
Църквата и храмовите сгради към нея стават основа за изграждането на Вьзрожденско - етнографския комплекс "Св. Софроний, епископ Врачански", който е част от Врачанския исторически музей. В църквата е разкрита постоянна експозиция „Старобългарското изкуство от Врачанско", представяща най-добрите образци на иконописта, дърворезбата и църковната утвар в периода ХVІІ-ХІХ в.Историческият храм "Свето Възнесение" е построен през 1848 год. при Врачанския епископ Агапий сред къщи на видни фамилии. Тук проповядвал П.Р. Славейков (1848 г.), пял Васил Левски (Иеродякон Игнатий), (1872 г.) и се извършила подготовката и опитът на местния революционен комитет за въстание (19.V.1876 г.) В женското отделение на храма са погребани трима руски пряпоршчици, паднали в освободителната руско-турска война в сраженията в този край (1877 г.).
При храма имало метох. В миналото столетие тук било открито народно училище, което носело името на храма и има голяма заслуга за разрастване на просветното дело във Враца и Врачанско. В нея са подредени ценни исторически икони и утвар, събрани от Врачанския край. В близост до църквата се издига нов паметник-монумент на големия роден книжовник и светец Св.Софроний Врачански.


