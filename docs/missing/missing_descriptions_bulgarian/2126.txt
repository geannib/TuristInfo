Градският лесопарк е едно от най-големите богатства на Вършец, съхранени през годините. Създаден е в началото на миналия век(1911-1912 г.) с доброволния труд на местните хора под ръководството на първия бански лекар Д-р Дамян Иванов. Залесен е предимно с иглолисни дървета а най-ценните растителни видове са лирово дърво, кедър, дуглазка ела, ела конколорка, сребрист смърч, гинко билоба, магнолия, райска ябълка и др. Паркът заема площ от 800 дка и е втори по големина у нас след Борисовата градина в София. Паркът се намира в центъра на града. Атмосферата му пресъздава частица от древната история на Вършец – римските стъпала и беседката на богинята на здравето Хигия напомнят за далечното минало, от когато е известна лечебната сила на минералните води.

