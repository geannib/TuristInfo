
Пътеката започва в края на село Згориград и следва каньона на река Лева. Система за катерене от мостове и стълби по двата склона на реката води до водопада "Боров камък", който се извисява на около 63 метра. Пътеката минава под водопада и има изкачване по дървена стълба от дясната страна. Над водопада ще намерите красиви зелени поляни с навес и барбекю. От тук имате следните възможности.
гориградската екопътека (или Екопътека Боров Камък - на името на водопада до който се изкачва) започва от с. Згориград, което се намира близо до Враца. Ако тръгвате от града съветвам да се вземе такси до края на селото - около 3лв. защото вървенето пеша отнема много време, а автобусите не са редовни.
   Пътят до началото на пътеката минава през остатъците от голямото наводнение преди около 40 години, когато на първи май се скъсва стената на хвостохранилището на мина Плакалница и нанася големи поражения по коритото на река Лева. Гледката там е потресаваща, прилича на лунен пейзаж и само тук-там стърчат останките от водонапорни кули, който правят изгледа оше по-зловещ. Само няколкостотин метра след това обаче започва пътеката, която се изкачва по коритото на река Лева, минава през множество мостчета и стръмни стълби около скалите. Денивелацията е 700 метра и разстоянието се взима за около 2 часа.
  Най-вълнуващия етап е преминаването покрай водопада Боров Камък, който е висок около 60 метра. След него се излиза на голяма поляна, където може да се почине, да се направи барбекю или просто човек да се разходи по билото на планината. След поляната екопътеката продължава по друг маршрут към с. Згориград, който за съжаление не е добре трасиран и пътеката лесно се губи. От поляната на върха може да се поеме също  към хижа Пършевица или хижа Околчица. Не съм запозната с маршрута към Околчица, но по пътя за Пършевица има запазена маркировка, минава се покрай останките на паметник (построен през седемдесетте), посветен на миньорски бунт от 1943-4г. и се излиза на шосето, което води от мина Плакалница към връх Пършевица.
  От него слизането към Враца е около 2,5 часа, може да се мине по шосето или по маркираната пътека. Целия преход Згориград - Боров Камък - Пършевица - Враца го взехме за 7 часа, включително почивка с хапване на билото над водопада и почивка за кафе и сокче на една от хижите в планината без да броя спиранията за любуване на гледката и снимане. Препоръчвам на всички, които посетят Враца и имат един свободен ден да изкачат екопътеката и да видят водопада, преходът не е труден, въпреки че пътеката е стръмна.





