
Камено поле е село в Северозападна България. То се намира в Област Враца, община Роман.
Селото е разположено точно по средата между Червен бряг и Мездра.
През намиращото се в Предбалкана селище минава красивата река Ръчене, която по пътя си образува много проломи и живописни скални образувания, обявени за природни забележителности.
Интересна е историята и на с. Камено поле. Според някои учени Камено поле е селище от няколко хиляди години. В историческия музей в гр. Враца се съхраняват древни сечива намерени в околностите на селото. Известно е и като пазарен център.
Свидетелство за отколешния живот тук са множеството тракийски могили пръснати из землището на Камено поле.
Селището е продължило съществуването си и през средновековието,от когато е крепостта „Калето“. Останките от тази твърдина се намират на около 1,5-2 км североизточно от селото,върху плато,на левия бряг на река Ръчене.
В близост до крепостта,в същата посока, се намира безспорно най-интересната и  сравнително добре запазена (в градивно отношение) забележителност от епохата на средновековието-старинна каменна църква,известна на местното население като „Пустата църква“.
В Камено поле просветителската дейност се заражда сравнително рано, първото училище е основано през 1835 г.,а  през следващата 1836 г. е осветена новата, действаща и до днес черква.
Селото се слави със своите хора - Ганкино и Каменополско, които се съхраняват в съкровищницата на Музея на народното творчество.
„Пустата църква“ се намира североизточно от село Камено поле, в полята след първия селскостопански двор, вдясно от шосето за с.Даршан.
Местните легенди свързват построяването на храма с цар Иван Асен II, много е вероятно в това да има известна истина, имайки се предвид близостта на средновековната крепост „Калето“, която може би е била свързана с църквата.
Старинната черква прави впечатление с размерите си, които се открояват спрямо тези на други църкви строени през същата епоха, от която е  разглежданият паметник. Тя е еднокорабна, едноапсидна, с притвор сграда и с полуцилиндрично сводесто покритие.
Градена е от камъни споени с хоросан,в зидарията са използвани и дървени сантрачи (сега липсват). Покривът е двускатен с каменни плочи.
Вероятно някога целият храм отвътре е бил изписан със стенописи,за което свидетелстват неразличимите фрагменти на източната стена в притвора, където по канон трябва де е била разположена композицията „Страшният съд“.
В църквата тук-таме се забелязват и графити, като най-ранният е от 1843 г. Днес средновековната черква край Камено поле се намира в доста окаяно състояние, мълвата за заровено съкровище на това място е привлекло вниманието на иманярите, които с вандалските си действия са спомогнали не малко за унищожаването на ценният паметник, заобиколен с уникална природа и забележителностти.


