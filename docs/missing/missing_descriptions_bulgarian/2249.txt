	Реселешки водопад Скока се намира на около 1,2 км северозападно от центъра на село Реселец по пътя към село Бресте. Това, което най-напред се вижда от пътя е скално образувание Купените- Реселешки кукли (чукли), запад. Водопадът се намира на около 200 м под тях в долината на река Белилката. До горния край на водопада се слиза от асфалтовия път по пътека с дължина около 100 м., а в подножието му може да се слезе по стръмна пътека след като се пресече реката.
Височината на Реселешки водопад Скока е около 10 метра. 
Уникалното при този водопад е, че скалната козирка, от която пада водата е образувала суха пещера зад него, през която може да се премина зад водопада, под течението на реката. Там, където пада водата се е образувала красива водно-скална, варовикова колона, обрасла с водолюбива растителност.
Според специалистите-геолози от Геоложките феномени на България, Реселешки водопад Скока е оформен сред варовиците на Каленската зоогенна свита. Тя е в основата на горнокредния разрез в района и покрива несъгласно аптските пясъчници на Романската свита. Тя е със сантонска възраст и се разкрива рядко, защото е с малка дебелина. Скалите са здрави кремави биогенни варовици с много черупки и ядки от бивалвии, гастроподи, бриозои, брахиоподи, криноидеи, морски таралежи и други организми, населявали плитката крайбрежна част на сантонското море, което залива долнокредния пенеплен преди около 85 млн. г.


