В непосредствена близост до съборната църква „Св. Николай Чудотворец” е сградата на старото двукатно класно училище „Отец Паисий”, градено през 1870 г. – днес Градска художествена галерия.
След реконструкция на училищната сграда, в нея на 15.03.1980 г. е открита  новата експозиция на Градската художествена галерия. Първата й експозиция е открита на 09.02.1969 г. в хана.
Във фондовете и експозицията на галерията се съхраняват и излагат творби на известни художници от цялата страна в отделите: живопис, скулптура, графика, карикатура, приложно изкуство и възрожденска живопис – икони. Това са общо над 1500 творби. Отделено е специално място и на берковските художници – Йордан Инков, Димитър Димитров Куцаров, Кирил Воденичаров, Ангел Константинов, Йорданка и Боян Стоянови и др.
През 2010 г. беше отбелязана с изложба на Димитър Димитров Куцаров, 30 години от преместването в адаптираната сграда на старото класно училище „Отец Паисий” и 41 години от създаването на Градската художествена галерия в Берковица.
През същата година с грандиозно  тържество и поставяне на паметен знак – плоча на фасадата на галерията бе чествано 200 години просветно дело в Берковица. Присъстващите гости се възхитиха и на  пресъздадената  възстановка на килийно училище.
Градска художествена галерия – Берковица е една от най-старите галерии в Северозападна България.

