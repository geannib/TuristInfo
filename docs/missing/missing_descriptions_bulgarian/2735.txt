Пещерата Леденика е разположена на 16 км от град Враца, на територията на природен парк „Врачански Балкан”. Пещерата се намира на 830 м надморска височина в Северозападния - Стрешерски дял на Врачанската планина.
Леденика отваря врати за посетители през 1961 г., а през 2005 г. инфраструктурата й е изцяло обновена. В нея живеят 53 животински вида, сред които и насекомото Светломразец, което се е адаптирало толкова добре към тъмнината, че ако излезе на светлина, умира.
Името си Леденика носи от ледените сталагмити, сталактити и сталактони, които се образуват през зимата в началото близо до входа. В пещерата има малко, немного дълбоко синтрово езеро, което според едно поверие изпълнява желанието на всеки, който потопи ръката си в него.
Туристическата обиколка на пещерата трае час, а маршрутът обхваща 350 м от пещерните галерии. Разходката започва със залата „Преддверие” - това е и най-ниската част на пещерата, в която се образуват ледените скулптури, откъдето идва името й. От „Предверието” посетителите преминават през ниския проход “Плъзнята” и стигат до малка кръгла зала. След нея следва още едно стеснение, за да се достигне до „Голямата концертна зала”. В нея всяка година по време на „Ботевите дни” се провежда концерт. „Ботевите дни” се провеждат всяка година от 24 май до 2 юни във Враца и са посветени на революционера-поет Христо Ботев (1848 г. – 1876 г.) и неговата чета, които дават живота си в борбата за освобождение от османско владичество. В тази зала посетителите могат да видят интересни образувания като „Дядо Коледа”, „Главата на Великана”, „Къщичката на Баба Яга” и др.
След „Концертната” маршрутът преминава през железни мостове, през малката и голяма пропаст и коридора „Завеските”, за да се достигне до „Бялата зала”.
С Постановление на Министерския съвет No.2057 от 28.11.1960 г. пещерата „Леденика” е обявена за природна забележителност и е вписана в Списъка на защитените територии и защитени зони в България. Трябва да се има предвид, че в пещерата е забранено събирането или унищожаването на пещерната фауна, писането и драскането по стените, влизането с факли и други димящи осветителни тела, както и всички действия, които водят до загрозяване или унищожаване на пещерата. Пещерата е включена и в Стоте национални туристически обекта. Пред нея има паркинг за автомобили, а до входа й се продават информационни материали и сувенири.


