Църква "Св. Николай Чудотворец", известна като „Латинската църква“ се намира на малка височина в центъра на село Бързия. Изкачването до нея става от площада пред общината.
Според преданията църквата е строена "някога през XVI век". През XIX в., поради нарастване на населението, наосът (салонът) на църквата е бил удължен с 6 м. Това може би е станало около 1865 г., тъй като запазеният потир носи дата 9 март 1866 г. Църквата е преправяна и през ХХ в.
Черквата е еднокорабна, едноапсидна, първоначално южната стена е била вкопана в скалата и нямала прозорци.
Градена е от ломени камъни споени с хоросан
Стенописите са от 1870 г. и са дело на неизвестен и неопитен зограф. Може би под тях има по-стар живописен слой, от времето когато е бил изграден храмът.
Преди няколко години иконостасът е сменен с нов, отново дърворезбен, но далеч по-слаб в художествено отношение от стария. Царските двери на стария иконостас са изложени в наоса на църквата, те и кръжилото над тях са с ажурна резба и са изработени през втората половина на XIX в. Иконите са по-късни.
Днес храмът е изцяло обновен, но е загубил автентичността си, носеща духа на отминалите епохи.


