
Просторният парк "Ботев " е изложен в западната част на Козлодуй, в близост до пристанището. Той е около мястото, където през май 1876 г. Христо Ботев и неговата чета слизат от кораб «Радецки» на родна земя
На 5 км северозападно от центъра на Козлодуй, край Дунава, се намира обширният и добре оформен Ботев парк. Създаден е на мястото, където през май 1876 г. Христо Ботев и неговата чета слизат на родна земя. Има висок каменен обелиск, издигнат през 1936 г., с надпис “Той не умира”. Запазен е и старият каменен кръст, поставен след Освобождението. На отсрещния Крушовски баир с вечнозелени кипариси са изписани инициалите Хр. Б. Оттук тръгва 120-километровата алея по пътя на Ботевата чета до връх Околчица във Врачанския Балкан. Маркирана е с 68 каменни знака. Всяка година на 27 май от Козлодуйския бряг тръгват хиляди хора по алеята, пеша (за 5-6 дена) достигат Околчица и участват във всенародните тържества на 2 юни. Близо до пристанището, което също е в този район, се намира хотел-ресторантът “Радецки”, с уреден музей в западното му крило. Тук е и туристическата хижа “Козлодуйски бряг”, състояща се от 2 сгради с 40 места в стаи с 2, 3, 5 и повече легла. Между града и Ботевия парк има градска автобусна линия. Западно от пристанището е местността Килер баир, откъдето започва историческият Козлодуйски вал от времето на Аспаруховата държава. Строен е в края на VII век и има дължина 32 км. Завършва югозападно от село Хайредин. Най-голямата му запазена височина е 2.60 метра. До него се стига от Козлодуйския бряг (Ботевия парк) по маркиран път.



