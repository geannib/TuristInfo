Намира се в Чипровци и е наричана още къщата на килимарката. В нея може да се види битът на торлаците – малка етнографска група, към която принадлежи местното население. Показани са стари облекла, посуда, тъкачни принадлежности.
 В двора и посетителите могат да видят жива експозиция от растения, които се използват за естествено боядисване на преждата, с която се тъкат прочутите чипровски килими. Техни образци от XVII век насам са изложени в една от залите на историческия музей. В нея освен килими има и вертикален стан, който показва как се изработват килимите.
 В няколко от къщите за гости могат не само да демонстрират подреждането на нишките в геометрическа фигура, но и да научат посетителите сами да тъкат килими. 
Ако искате да видите цялото великолепие от багри, фигури и мотиви на красивите постелки, трябва да посетите Чипровци на 6 септември. Всяка година на тази дата жителите на градчето се събират при останките на Гушовския манастир “Свети Архангел Михаил Летни”. Той е най-святото място в града от векове. Манастирът е унищожен при потушаването на въстанието от 1688 година, но продължава да събира хората. На мястото чипровчанки носят килимите си и ги показват като знак на уважение към предците, които са развили и са им предали този изкусен занаят.


