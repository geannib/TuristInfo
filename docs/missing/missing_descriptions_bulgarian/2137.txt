Свещената вода от аязмото край берковското село Балювица лекува предимно очите. Самото място е живописно, обвито от мистерии. Лековитото кладенче съществува от векове, но след земетресението във Вранча през 1977 година било затрупано от скали. След това чудото станало, огромните камъни сами се наместили и бистрото ручейче потекло. Възстановено е на 29 юли 2005 година и осветено от епископ Нестор. 250 метрова екопътека отвежда хората до целебния извор, където миряни са окачили икони на Света Богородица и на Исус Христос. Водата съдържа магнезий и лекува най-вече очите и заболявания на нервната система, обяснява кметският наместник на Балювица Тодор Милков и показва сертификат за нея.
Преди години иманяри изровили околностите и скалите да търсят злато, но вместо съкровища намерили книги. Пътят до целебния извор минава покрай гробището и черквата. Местните жители си спомнят от преданието, че селото се намирало в землището на 2 километра по-далеч. Тогава селището се казвало Рагьовец. Според преданието бил убит един турчин и от страх за отмъщение жителите се преселили на по-закътано място. Красивата местност наблизо носи наименованието "Магерското" и крие загадки. Книги са намерени в скалите над сакралния лечебен извор.

