
Съкровището от Могиланска могила, област Враца, е открито през 1965 година в центъра на град Враца. Тук е намерена една от двете погребални колесници в Тракия от предримско време. Най-интересни са находките в гроб №2, където са положени коне с колесницата, а отделно още един скелет на кон, посребрена юзда и сребърни апликации. В западната част е намерен скелет на юноша, положен с лице към земята със златен венец при главата, 47 златни апликации, 2 златни обеци, четири сребърни фиала, сребърна каничка, ритонизирана амфора, сребърен наколенник с позлата, 88 върха за копие, меч, бронзов шлем, 50 глинени фигурки и други находки.
Съкровището от Могиланска могила, област Враца, е открито през 1965 година в центъра на град Враца. Тук е намерена една от двете погребални колесници в Тракия от предримско време. Най-интересни са находките в гроб №2, където са положени коне с колесницата, а отделно още един скелет на кон, посребрена юзда и сребърни апликации. В западната част е намерен скелет на юноша, положен с лице към земята със златен венец при главата, 47 златни апликации, 2 златни обеци, четири сребърни фиала, сребърна каничка, ритонизирана амфора, сребърен наколенник с позлата, 88 върха за копие, меч, бронзов шлем, 50 глинени фигурки и други находки. Особена стойност има огледалото, което е поставено в лявата ръка. Погребаният има ръст 145 - 150 см. Той е бил млад мъж. Доскоро се определяше като млада жена. Накитите в древна Тракия не са изключителен женски атрибут. Според учените става въпрос за тракийски трибалски принц. 
Ритонизираната амфора от Могиланската могила е с височина от 14 см, диаметър 6 сантиметра, изработена е от сребро и е датирана преди 339 година преди Христа. Според учените, тя е част от одриски царски сервиз. Нейното тяло е оформено като шишарка. Шишарката е част от Дионисиевия жезъл, който е обвит с бръшлян или лоза и завършва с борова шишарка. Върху люспите на шишарката са нанесени стилизирани релефни слънчеви символи.
Каничката от Могиланската могила е с височина от 9 см, тегло 240 грама, изработена е от злато и е датирана третата четвърт ІV век преди Христа. Тя е оформена от типа с ниско столче. Устието е покрито с перли, под шийката има венец от палмети, а ажурно изработената дръжка има форма на Херкулесов възел. Върху стените на съда са разположени срещуположни колесници двуколки с висящо шаси. В тях са впрегнати четири еднороги коня, чиито кореми образуват права линия. Конските оглавници и нагръдници са украсени с кръгли апликации. Във всяка колесница има кочияш - бог Аполон. Изображенията му са голобради и наивни като стил. Косите са представени с успоредни линии, очите в цялата им дължина, а главата несъразмерна спрямо тялото.
Наколенникът от Могиланската могила е с височина от 46 см, изработен е от сребро с позлата и е датирана третата четвърт ІV век преди Христа. Горната част от наколенника е оформена като женско лице с бадемови очи. Челото й е покрито с бръшлянов венец. Косата й е предадена в спираловидни къдрици, на челото се образува хоризонтална плитка. От ушите й висят обеци във форма на птици. Широките ленти по лицето, според специалистите бележат татуировка. Представен е образът на Великата богиня.
Фиалата от Могиланската могила е с височина от 4,5 см, диаметър 10 см, тегло 117,16 грама, изработена е от сребро с позлата и е датирана преди 339 година преди Христа. Тялото на фиалата е покрито с канелюри, а дъното е украсено с апликация. Апликацията е изработена с техниката на листовото позлатяване. В центъра е оформена рамка с медальон на Великата богиня в профил. Богинята е с разкошна прическа и носи характерни обеци и огърлица. Фиалата е била част от одриски царски сервиз.


