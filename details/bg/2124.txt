Ком (2015,8 m) е връх в западната част на Стара планина, България. Намира се южно от град Берковица, с разположените източно от него по-ниски върхове Среден и Малък Ком формират рид с приблизително разположение запад-изток, заоблено тревисто било, стръмен каменист северен склон и полегат тревист южен склон. Най-внушителната гледка е на север от върха – виждат се Берковица, Берковското поле и отдалечените на 30 километра Монтана и язовир Огоста.
Връх Ком е и сред Стоте национални туристически обекта на Българския туристически съюз. Печат има в хижа „Ком-нова“. 
От връх Ком е началото на маршрута „Ком - Емине“ – българската отсечка на европейския туристически маршрут Е-3.
Внушителната гледка от върха е вдъхновила писателя Иван Вазов за написването на стихотворението „На Ком“. В негова чест в близост до котата при върха е поставена каменна плоча с барелеф на писателя и стихове от „На Ком“.
От връх Ком започва ежегодното off road състезание „Ком – Емине“.


