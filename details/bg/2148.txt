Празникът на минералната вода има повече от вековна история. Официално водата е обявена за лечебна през 1850 година, за пръв път й направили тържество през 1860 година. Според запазените документи негови организатори са били местните старейшини и църквата. Обикновено всички участници се топвали в чудодейния извор за здраве. За преклонението бил избран първият ден от юлските горещници. След това празникът се преместил под вековно дърво, по ниските клони на което висели стотици бастуни. Хората пристигали във Вършец с тях, а след няколко бани в минералния извор ги закачвали ненужни на дървото. Тръгвали си здрави и бодри. Едва от средата на миналия век с организацията на празника се заела общината.

