Пътеката ще ви въвлече в тайнствения свят на едни малко познати птици в България - лешоядите. Тя преминава в близост до специално изградената клетка (волиера) за адаптация на белоглави лешояди, внесени от Испания, с цел възстановяване на популацията им във Врачанския Балкан.
Маршрутът не само ще ви поднесе интересна информация, но и ще ви даде възможност на живо да се срещнете с белоглави лешояди от специално изградения наблюдателен пункт и други подходящи места за наблюдение. При преминаване на пътеката следвайте маркировката, и не обезпокоявайте лешоядите.
Маршрутът започва от с. Долно Озирово, изкачва се към волиерата и завършва в местността Извора в подножието на скалния масив Котля, където можете да отдъхнете и да се освежите със студена планинска вода.


