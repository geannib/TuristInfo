Християнският храм "Св.Троица" е паметник на културата. Църквата е строена през 1846 г. и представлява каменна постройка с три кораба и една абсида на източната стена. На западния ѝ вход е изграден малък навес – ложа, за съхранение на храмовата икона. 

Такива архитектурни добавки към фасадата не се срещат често в нашата църковна архитектура, което обуславя уникалността на обекта. Забележителна е украсата на стените, разчленени с множество слепи арки. Установено е, че под сегашната мазилка се съдържат уникални по своя характер и изработка стенописи, които са били закрити при замазката на стените след опожаряването на сградата през втората половина на ХІХ век. Вниманието привличат и резбованите украси на трона и на вратата на иконостаса. В църквата се съхраняват оригинални икони от тревненската школа на зографите Досю Косюв и Ангел Досюв – 1846 г. Изложени са икони на Богородица, на Св. Троица, Св. Димитър, Св. Хараламбий и Йоан Предтеча.



