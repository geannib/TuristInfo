Ритлите е природна забележителност, разположена на площ от 123 хектара на левия бряг на река Искър над село Лютиброд. Представлява четири почти успоредни отвесни скални стени, дълги 200 м, а под тях преминава жп линия.
Включени са в регистъра на защитените територии и защитени зони на България със Заповед № 9733 от 27.05.1938 г. и попадат в територията на природен парк „Врачански Балкан”.
Името на природната забележителност идва от приликата им със страничните прегради на волска кола (ритли).
По зъберите личат останки от стари крепостни зидове - източно от скалите се е намирало селището Коринтград, наричано от местните хора Коритенград. В района на Коритенград са намерени останки от повече от девет средновековни български църкви, между които раннохристиянска базилика от V - VI век. Най-запазена е църквата "Св. Георги", датираща от X - XII век. Коритенград не съществува от ХVІІ век насам, а част от жителите му, които се разселили в различни посоки, са основали днешното село Лютиброд. До Ритлите е и историческата местност Рашов дол. В тази местност се е провело последното организирано сражение на част от Ботевата чета след смъртта на войводата в Априлското въстание (1876 г.). В горната част на поляната е запазена кошарата, край която се е водило сражението. До нея има малък параклис, а малко по-надолу е поставена паметна плоча. Всяка година на 3 юни в Рашов дол се провежда възстановка на последните сражения на четата.
Село Лютиброд се намира непосредствено до Ритлите, на 10 км от Мездра и 16 км от Враца, на надморска височина от 320 м. На 2 км южно от селото се намира Черепишкият манастир „Успение на Пресвета Богородица”. Манастирът е създаден по време на управлението на цар Иван Шишман (1371 - 1393 г.), няколко пъти е бил разрушаван и изграждан отново. На 28 км от Лютиброд се намира друг манастир - Осеновлашкият манастир „Света Богородица”, познат повече като „Седемте престола”.
В района има няколко маркирани туристически маршрута. Единият е от хижа „Околчица” до село Лютиброд и върви по стъпките на четата на Ботев след смъртта му. Повече информация за други маркирани маршрути, водачи, места за настаняване туристите могат да получат от Природозащитен център „Натура”, който се намира в град Враца.


