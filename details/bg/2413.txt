Църква „Св. Николай” се намира в началото на днешния архитектурен комплекс „Рибарска махала” в близост до р. Дунав. Тя е построена с даренията на родолюбиви тутракански граждани и тържествено е осветена на 14 юли 1865 година. 
В храма са отслужени първата панихида за загиналите в битката за Тутраканската крепост през 1916 година, както и първият молебен за свободата на Добруджа през 1940 година.

Катедралният храм се издига величествено с изключителната си архитектура. Църквата е трикорабна, като всеки от тях завършва на изток с полукръгла отвътре и отвън абсида. Храмът се различава коренно от църквите в другите крайдунавски градове. Разликата се състои главно в различното третиране на вътрешното пространство. Докато другите църкви са с ясно очертан план - еднокорабни или трикорабни, то при тутраканската черква проличава тенденция за създаване на равнораменен гръцки кръст по един компромисен начин. Голямата абсида се издига във височина почти на височината на наоса. Поради това нейното пространство прелива в централното църковно пространство. Абсидата тук се явява не като долепено тяло върху стената, а като част от нея. Красивата и оригинална дърворезба на царските двери, иконостасът и стенописите са изваяни от майсторите зографи на Тревненската живописна школа Захари Цанюв и неговия син Стефан.

