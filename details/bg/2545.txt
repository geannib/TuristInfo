На 2 км. южно от с. Гостилица, р. Янтра образува малка плодоносна котловина, оградена отвсякъде от вълнисти възвишения. Тук между устията на два малки леви притока – Узуново дере и Малкояларска рекичка се намират руините на старата римска крепост "Дискодуратера", чието име означава "Двойно яка крепост". 

Построена и заселена през втората половина на 2-ри век, тя е била основана по времето на император Марк Аврелий от гражданите на Аугуста Траяна и от обикновена пътна станция се е превърнала в едно от главните тържища в Долнодунавските провинции. Широк и удобен път води от Никополис ад Иструм към Аугуста Траяна, Константинопол и Мала Азия. Тържището с тракийското название Дискодуратера е била голяма митническа станция между Мизия и Тракия. Имало е и монетен двор. През 3-ти век Дискодуратера е разрушена от готите, по-късно е възстановена, за да достигне своя разцвет през 5-6 век при идването на Славяните. По време на археологичните разкопки са били открити крепостни стени, кули, сгради и други находки. 

Екопътека "От Дискодуратера до наши дни" предлага едно вълнуващо преживяване, съчетавайки красива природа и исторически забележителности. Екопътеката е с дължина 3 км. и с краен пункт – подножието на древната крепост Дискодуратера. Дискодуратера е част от древен търговски път към Мала Азия, започващ от Никополос ад Иструм (руините се намират в село Никюп, на 20 км. Северно от Велико Търново), минавайки през крепостта към Аугуста Траяна (днешна Стара Загора) и Константинопол. При прехода се наблюдава типичната за Стара Планина флора и фауна. Маршрутът минава по стария римски път, в близост до който се намира ритуалната могила – Юрта. Ще се мине по римски мост и покрай стара мелница. Пътеката е съоръжена с места за отдих и чешма с питейна вода. 


