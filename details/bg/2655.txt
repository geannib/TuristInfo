Ако сте любители на дивото, комплекс "Стакевските къщи" ви предлага прекрасни възможности за почивка и забавление сред природата. Село Стакевци е едно от малкото съхранени девствени кътчета на България, превърнало се във втори дом за нашето семейство. Носталгията по волния живот на село направи избора ни лесен. Омагьосани от необятния Стакевски балкан, чистия планински въздух, изпълнен с мирис на билки и свежа трева, и ромоленето на реката, решихме да направим така, че всеки да може да се докосне до тях, да се наслади на тихите и спокойни вечери, изпълни с песни на щурци и проблясъци на светулки!
Комплекс "Стакевските къщи" се състои от три къщи - всяка една от тях разполага със самостоятелен озеленен двор, градинско осветление, водна площ, барбекю и множество кътове за отдих. На разположение на гостите е конферентна зала и помещение за хранене с 28 места, в което има TV, музикална уредба, камина, барбекю и напълно оборудвана кухня, които може да ползвате самостоятелно или от комплекса да приготвят храната ви по предварителна заявка. Без допълнително заплащане може да се ползват тенис маса и фитнес уреди.

 
Стакевският балкан е качествено и пълноценно място за планински туризъм. Селото кандидатства за най-добра туристическа дестинация на България и европейска такава за 2009г., ,а землището му изцяло е включено в две защитени зони по Европейската екологична мрежа НАТУРА 2000. В близост се намират ред природни забележителности, част от които са „Стакевски водопад” („Сини вир”) в местността „Бялата вода” и Морените.
Къщите му са разположени от двете страни на Стакевска река и са свързани помежду си с множество мостове.


