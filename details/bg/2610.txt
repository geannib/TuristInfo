Читалище “Цвят” във Видин е самостоятелно, самоуправляващо се културно-просветно сдружение на населението от Видин. Основано е на 25 март 1870 година. Намира се на централния градски площад „Бдинци“.
Читалището е юридическо лице с цел развитие на културата и повишаване на интелектуалните ценности, както и обогатяване на културния живот в града. Работи в тясно сътрудничество с културните учреждения и училищата на територията на града. Сдружава се с други читалища и институции от общината за провеждане на съвместни инициативи и дейности.
Поддържа и развива народните обичаи и традиции. Създава условия за развитие и изява на творческите способности на младото поколение. Основна цел е да се развиват народните традиции и фолклор, музикалните и танцови изкуства. Сред приоритетите на читалището е работата с деца и младежи.


