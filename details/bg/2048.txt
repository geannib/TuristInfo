Орловото или Карталийското блато е лагуна на българския черноморски бряг, на 2 km източно от село Дуранкулак и северно от Дуранкулашкото езеро, в близост до къмпинг „Космос“. Площта му надхвърля 550 декара. Отделено е от морето чрез пясъчна коса широка до 100 m и висока 1-2 m. Местните хора наричат блатото „Карталиеца“. Названието му идва от тюркската дума "картал", означаваща орел — имат се предвид едрите корморани или грабливите птици, кръжащи над блатото и над близкия нос Карталбурун.

Бреговете на блатото се гъсто обрасли с камъш и папур. Дълбочината му е малка, но доста тинеста и пълна с пиявици. Карталийското блато е свързано с Дуранкулашкото езеро посредством изкуствен канал в средата на заблатена тинеста "коса" зад плажа на Дуранкулак. В този участък са разположени съоръжения - рибарници.

