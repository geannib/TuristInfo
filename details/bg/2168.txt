Расовският манастир 'Света Троица' се намира  в  самото село Расово на 30 км северно от град Монтана.
Не се знае кога е създаден манастирът, но през XIX в. е възобновен. Селската черква "Свети Георги" е била и част от обителта. На мястото на днешната черква е имало стара, която в средата на XIX в. била съвсем порутена. Тогава по молба на селяните, им било разрешено с ферман от турския султан, издаден на 18 февруари 1858 г. да си построят нова църква със същото име. Оригиналът на този ферман, издаден на турски език е запазен и се намира на съхранение в Ломския музей. През 1865 г. църквата е осветена.
По време на турското робство Расовският манастир е свързан с борбите за освобождение в този край,и най-вече с името на поп Вълчо Иванов, роден в Расово през 1768 г., известен още като поп Вълчо Расовски. Свещеник и бунтовник, хайдутин и помощник на Страхил войвода и на войводата Иван Кулин, поп Вълчо отдава целия си живот за освобождението на България и доживява освобождението - живее 110 г. При поп Вълчо в Расово е идвал и Софроний Врачански, като му оставил един ръкопис на отец Паисий да го преписва и разпространява. Един от тези ръкописи, написан от поп Вълчо е запазен и до днес в Софийската народна библиотека.
Освен черквата ,към манастира принадлежат и жилищни и стопански сгради, които от десетилетия са оставени на запустение и състоянието им е съвсем окаяно.


