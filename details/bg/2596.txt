Историческият музей е един от най-старите научни и културни институти във Видин, важен обществено-значим център за съхранение, научна обработка и популяризиране на културно-историческите ценности.
Началото на музейното дело във Видинския край датира от 1910 г., когато е създадено Археологическо дружество и е уредена първата музейна сбирка. След войните от средата на 20-те години на ХХ век археологическото дружество “Бонония” активизира събирателската си дейност и под ръководството на учителя Васил Атанасов урежда експозиция предимно от нумизматични материали и български шевици в сградата на старата турска поща.
Мястото на Видинския музей в националната музейна мрежа е утвърдено с успехите му в изграждането на музейните експозиции, структурирането на отделите и постиженията в научноизследователската област.
Музеят е с добре изградена и пълноценна структура, съответстваща на неговия общоисторически профил:
- Археология (с раздели “Праистория”, “Античност” и “Средновековие”) - богатата експозиция на отдела е разположена в основно реставрираната сграда на Конака (1977 г.).
- Нумизматика - фондът наброява над 30 хиляди монети.
- Етнография - експозицията се намира в музея “Кръстатата казарма” от 1969 г.
- Българските земи XV-XIX в. - експозицията е разположена в Конака.
- Нова история
- Най-нова история
- Връзки с обществеността
Библиотечният фонд на музея, наброяващ над 4600 тома, обслужва както музейните специалисти, така и много учреждения, граждани, студенти и ученици.
За музейните фондове, съхраняващи над 63 хиляди експоната, се грижат квалифицирани музейни специалисти - историци и филолози.


