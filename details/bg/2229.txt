Особено важно място в богата история на Плевен заемат събитията от периода на Възраждането и Руско-турската война от 1877-1878 г. Това е времето на икономически подем, интензивно изграждане на градска и извънградска инфраструктура, разцвет на културата и просветното дело, активно участие в църковните и националноосвободителните борби. Основно място в икономиката на града заемат животновъдството, земеделието, лозарството, традиционните занаяти като кожарство и бояджийство и не на последно място търговията със зърно и добитък. Градът е център на кааза в Русенски санджак. Строителството на моста е свързано с проекта на Митхад паша, деен и амбициозен управител на санджака, за изграждане на шосейната  мрежа в Дунавския вилает, като важна стъпка в развитието на търговския обмен, превоза на товари и пътници и осигуряване на съобщенията. С изграждането на шосейната мрежа Плевен се свързва чрез добре устроени пътища с Русе, София, Ловеч, Свищов, Никопол и други административни центрове във вилаета.

