Мийковската екопътека разкрива природните забележителности на Елено-Твърдишкия Балкан. Започва в района на село Мийковци, разположено на малко повече от 12 км от град Елена.

Добре поддържаната Мийковска екопътека обхваща поречието на Топлата река и е със средна надморската височина 730 метра. Климатичните условия и многото слънчеви дни в региона са отлична предпоставка за провеждане на познавателни турове от ранна пролет, до късна есен.

Екопътеката обхваща множество малки бързотечащи рекички, подхранвани от просторите на Елено-твърдишкия балкан, които лятно време предлагат възможности за къпане. В част от тях вирее балканска мряна и кефал. Множеството полянки пък подканват към организирането на пикник и спокойна почивка в близост до старопланинските поточета.

По поляните има диворастящи плодове – горски ягоди, малини, къпини, гъби и изключително богато разнообразие от полезни билки.

Село Мийковци предлага възможности за настаняване. В близост има и малка ски писта, а и са разработени още няколко маршрута, водещи до различни хижи в околността.


