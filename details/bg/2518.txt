Най-лесният начин за достигане до Калугерскта пещерата е по маркирана пътека надолу от западният край на село Арбанаси - около 600 м до чешма Голямото лако. След това се следва потока нагоре по дерето и след още стотина метра през храстите се достига до малко езерце пред входа на пещерата. Входът на пещерата има форма на утроба. Влизането в нея е сравнително лесно до дълбочина около десетина метра. От левия коридор на пещерата целогодишно извира малък поток, който след дъжд става изключително пълноводен, и е добре влизането да става с ботуши.

Търсачите на приключения са открили в нея изкуствено езеро, което най-вероятно е било използвано за ритуали в миналото.

Пещерите-утроби се отличават от останалите със своята специфична форма. Някои считат, че в миналото те са били тракийски светилища. Възможно е да са били използвани за окултни дейности още във времената, когато почти всички са почитали богинята Майка. Според геофизика Костадин Димов пещерите са допълнително обработвани, за да може да достига светлина в цялото помещение.

А според теория на покойния траколог Александър Фол, траките са използвали точно такива добре осветени пещери за своите ритуали. Извършвайки тези действия те смятали, че Земята (пещерата-утроба) бива оплодена от Небесния Бог, т.е. Слънцето.

