Присовският манастир Св. Панталеймон се намира в село Присово, на 5 км от град Велико Търново. Днес манастирът е поддържан действащ женски и се използва като приют за душевноболни хора. В двора на манастира се намира камбанарията и църквата. На входа на манастира е поставена плоча, която е донесена от местността Никополис ад Иструм и върху нея се извършват водосвети. 

Присовският манастир "Св. Пантелеймон" е основан през 1870 г., като "семеен" манастир от съпрузите Минчо и Дража Райчеви. След смъртта на Минчо, ръководството на Светата обител се поело от жена му монахиня Евтимия и сина им дякон Роман. Манастирската църква била издигната през 1881 г., а на следващата година била осветена. След това Роман заминал за Букурещ и поел управлението на българската митрополия там, а манастира се управлявал от майка му и сестрите му - Ефросина, Татяна, София и Зиновия. Последна игуменка от тях била Зиновия, която починала през 1934 г., а следващата игуменка на манастира е Ксения. През войните монахините помагали на бедстващите и войските.

Присовският девически манастир е действащ, но в момента е приют за душевноболни хора. Църквата е ремонтирана наскоро и в нея могат да се видят стенописи с образите на св. Панталеймон, Софроний Врачански, Паисий Хилендарски"княз Борис, св. Иван Рилски, патриарх Евтимий и Теодосий Търновски. В купола е изрисуван Исус обграден с ангели и апостоли. На олтара са разположени икони на Света Богородица, на св. Димитър на кон, на св. Панталеймон и икона на 26-те Зографски мъченици, която е копие на тази в Зографския манастир.
В дворът на Присовския манастир има осемстенна камбанария и чешма с издялан надпис в един от камъните 1910 г.

