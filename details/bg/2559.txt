Село Багалевци (Багалювци) се намира на около 5 километра северно от село Тодювци. Разположена е на двата бряга на река Веселина в живописна местност.

Багалевци е старо селище. Тук в годините на османската власт е живял поп Марко, автор на известния „Еленски летопис”. Същият бил свещеник в църквата „Свети Никола” в Елена. По време на нападението на кърджалиите през 1800 г. той заедно с поп Дойно спасили черковните вещи – антиминса (обредна покривка в олтара) и потира (чашата за причастие), като избягали с тях в Багалевци. 

В околностите на Багалевци има голямо старо дърво, наричано от населението „Слона”.

Дървото Слона е 1300 годишно дърво от вида летен дъб. Височината му е 23 м, а обиколката - 7.5 м. Дървото към 2010 г.  вече е изсъхнало - няма клони, а само стебло. За щастие е оставило здраво потомство, което може да бъде забелязано по близките склонове. 

За да се съхрани тази издънкова гора за идните поколения, 13 хектара от околността са обявени за защитена местност.

