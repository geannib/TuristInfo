Пълното име на църквата е „Св. Николай Мирликийски Чудотворец“. Това е вторият по големина православен храм в гр. Видин. Църквата се намира в двора на митрополитския комплекс в близост до крайдунавския парк. Църквата е построена на мястото на старата камбанария и пристройка към църква „Св. Пантелеймон“.
Църквата е обявена за паметник на културата в Държавен вестник бр.84 от 31.10.1975 г.
През 1926 г. старата църква „Св. Никола Нови“, камбанарията и стената, ограждаща църквата „Св. Пантелеймон“ са разрушени и на тяхното място е построен сегашният храм „Св. Николай Мирликийски чудотворец“. За неговото построяване видинският митрополит Неофит лично събира над 300 хиляди златни лева. Заслуга има и архимандрит Евгений — председател на църковното настоятелство. В църквата е поставена паметна плоча от черен мрамор с имената на 34 дарители и други 9 имена, изписани над един от страничните портали.
Църквата е проектирана от арх. Коста Николов, който лично ръководи строителството. В него участват арх. Илия Попов и строителят предприемач Васил Гюдеров с главен майстор Асен Аврамов. За строителството софийските търговци Балабанови изпращат дар 10 вагона с чамов материал.
Строителството започва на 17 октомври 1926г., а тържественото освещаване на храма става на 19 октомври 1930г. от видинския митрополит Неофит.
Църквата е трикорабна кръстокуполна, с една апсида и притвор, чийто облик отвън се подчертава от голям купол, две кули, разположени симетрично над централния вход, и раздвижени фасади с множество кръгли и сводести прозорци.
Освен задна галерия за хора, в нея има и две странични галерии. Стените са изцяло изографисани. В засводена ниша над южния вход е образът на св. Николай, изпълнен в мозайка. Тя вероятно е изработена в Берлин по подобие на Антим І върху неговия мавзолей.
Отвътре храмът е изцяло изографисан от софийските художници Господин Желязков и Филип Филипов. Иконостасът е с висока художествена стойност. В страничните кораби има много икони. Реставрация на стенописите е извършена през 2009г.
Днес църквата „Св. Николай“ се намира в комплекса от сгради: църквата „Св. Пантелеймон“ (1634 година), палатата на Видинската митрополия (1924 година), мавзолеят на Антим I (1934 година) и епархийското училище (1926 година).
Състоянието на църквата е добро, осигурен е свободен достъп за посетители.


