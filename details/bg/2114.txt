Антична и средновековна крепост „Градище”/”Камъка” се намира на 0.85 km западно по права линия от центъра на село Ботуня върху скалистото плато „Камъка”. 
Крепостта има формата на неправилен многоъгълник. От юг и изток скалистите скатове на височината са стръмни, като от юг под крепостта е и река Ботуня. От запад под насип се очертава двоен крепостен зид. Вътрешната стена е отделена с ров от външната и е по- тънка. Входът е от запад, очертан от фланкиращи кули. Развалините на античната крепост са обявени за паметник на културата през 1969г.
 В скалите под крепостта има три пещери. Те са достъпни и отгоре през широки отвори, изсечени в скалата, като са били използвани от жителите на крепостта. Две от тях се наричат „Пещерите”, а третата „Западната дупка”. В последната е открито праисторическо селище.


