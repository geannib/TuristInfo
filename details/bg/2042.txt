Църквата "Свети Георги" - построена през 1836 г с доброволните дарения на местните жители. До нея е действало гръцко училище. Пострадала е по време на Каварненското въстание в 1877 г., след Освобождението е възстановена и изографисана (1879г).

Църквата е най-старата запазена възрожденска сграда в града. Своеобразната ѝ архитектура и ценните икони я определят като уникален паметник на културата. Тя е еднокорабна, едноабсидна, с полуцилиндричен таван.

Според изсечения каменен надпис над южната врата xрамът е бил построен през 1836 г. Той е свързан с борбата на местното население за освобождение. Опожарен е по време на Каварненското въстание през 1877 г.

В края на XIX век, при възстановяването на църквата, до северозападния ъгъл е пристроена камбанарийна кула, а по продължение на западната и част от южната стена е долепена широка нартика.

От септември 2007 г. храмът има нов иконостас - истинско произведение на изкуството. Той е изработен от дърворезбаря Дончо Дончев. Иконостасът е с размери 6 х 4,5 m. Колоните и фризовете са направени от череша, а паната - от орех.

По решение на местните власти свети Георги е обявен за покровител на Каварна, а 6 май става официален празник на града.

