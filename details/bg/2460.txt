Недалеч от центъра (форума) на античния Деросторум през ІІ в. е построена голяма градска вила - villa urbana, обитавана от заможна римска аристократична фамилия. През ІІІ-ІV в. е разширявана и достроявана . При готските нашествия в края на ІІІ или в средата на ІV в. вилата, както и Дуросторум са разрушени и опожарени. 
 
С възстановяването на града към края на ІV в. върху руините и е издигната внушителна масивна обществена сграда 17 Х 20 м. с официална зала, допълнена с апсида и странични помещения. Планът на тази обществена постройка следва архитектурните и строителни принципи на  резиденциите на градските управители и епископи от ІV-VІ в. На 70 м западно от  е проучена голяма епископска базилика от ІV-VІ в. Затова се предполага. че това е дворецът на Доростолските епископи. Западно от резиденцията е разкрита неголяма частна баня от същия период. Първият епископ на раннохристиянския Дуросторум - Силистра е Авксентий - Меркуриян. Той оглавява катедрата в Дуросторум около 383 г., след което се отправя в Медаоланум – Милано и става епископ на големия италиански град в края на ІV в. През V-VІ в. тук резидират неговите наследници – епископите Яков, Монофилос, Йоан и Дулцисимус.


