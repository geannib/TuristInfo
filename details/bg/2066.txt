„Болата“ е красив залив на север от нос Калиакра. Представлява тясна клисура, която се врязва в брега. Откъм сушата тя е обградена от скали с издълбани в тях пещери. През залива преминава малка рекичка, а около мястото, където тя се влива в морето, се е образувала пясъчна ивица – единствената в района на нос Калиакра, близо до село Българево. 

Плажната ивица е част от резерват със същото име, над който минава една от големите въздушни магистрали на мигриращи птици от цяла Европа - Виа Понтика. Тук се наблюдават скален орел и разнообразие от водолюбиви птици, като например воден бик, чапли, земеродни рибарчета, потапници и гмурци. 

Плаж Болата е известен и като място за гмуркане.


