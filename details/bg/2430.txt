Защитена местност „Пожаревски острови” е разположена по река Дунав от км 424 до км 423. Обхваща о-в Малък Косуй /Малък пожаревски/ и източната част на о-в Голям Косуй /Голям пожаревски остров/. Островите са покрити с дървесна растителност. Основното местообитание на острова е гора от върба /Salix spp./ и бяла топола /Populus alba/ с богат подлес. Островът се залива ежегодно от река Дунав, най-често в периода от февруари до април. Бреговете са с пясъчни коси.
Защитената местност „Пожаревски острови” е със световно значение като гнездовище на глобално застрашения малък корморан /Phalacrocorax pygmeus/. Тук е разположена и една от петте най-големи в страната смесени колонии на нощна чапла /Nycticorax nycticoraх/ и гривеста чапла /Ardeola ralloides/. През зимата на острова редовно се срещат още два световно застрашени вида – къдроглавият пеликан /Pelecanus crispus/ и червеногушата гъска /Branta ruficollis/. Местността има международно значение за зимуването и на някои други видове водолюбиви птици като голям корморан /Phalacrocorax carbo/ и сива гъска /Anser anser/.



