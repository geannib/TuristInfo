	Парк „Кайлъка“ се намира на юг от центъра на гр.Плевен. Обявен е за защитена местност по инициатива на ген. Иван Винаров. Богат е на множество защитени животински и растителни видове.
Разположен е на около 10 хил. дка в карстовата долина на река Тученица. Естественият каньон на реката е приютил богата и разнообразна флора и фауна, където се срещат уникални за България и Балканския полуостров растения, а много от птиците и бозайниците са включени в червената книга на България. Там са живели праисторически животни и създания преди милиони години, а в повечето варовикови скални маси все още се забелязват фосили на древни водни организми. С просто око се забелязва спадът на световния океан през хилядолетията като оформени етажи по скалите и множеството пещери.
Паркът предлага уникално съчетаващи се възможности за разходка, отдих и развлечения. Отвесните скали, високи над 40-50 метра са прекрасни за практикуване на скално катерене. Има изкуствени езера и язовири, лодки и водни колела, басейни, хотели, барове, кафенета, ресторанти, дискотеки, детски площадки, тенис кортове, зоопарк и уникален ресторант, изцяло изграден в пещера. В парка също се намира летният театър на Плевен, както и единственият по рода си в България Музей на виното.
В началото на парка се намират развалините на късноантичната крепост Сторгозия. Има 3 малки язовира (вкл. с историческото име „Тотлебенов вал“), както и изкуствени езерца.


