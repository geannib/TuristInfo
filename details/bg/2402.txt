Началото на силистренското театрално летоброене датира от 1872 г. с представлението "Многострадална Геновева", плод на творческата работа на създаденото малко преди това в Силистра Театрално дружество. Паметна за силистренския театър е и 1942 г, когато той е обявен за държавен и професионален театър. 

През 2002 г. с провеждането на внушителния Шести театрален салон театърът тържествено отпразнува 60 години от обявяването му за държавен и професионален културен институт. За тези 60 години в афиша му са записани близо 550 постановки (заглавия). През 1997 г. театърът спечелва конкурс съобразно изискванията на Министерството на културата и приема статут на репертоарен театър със смесено финансиране – държавно и общинско. 


