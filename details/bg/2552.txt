Къща-музей "Райко Даскалов" е красива двуетажна сграда в центъра на Бяла черква, обявена през 1970 г. за паметник на културата. Била е построена през 1922 година в двора на родната къща на Райко Даскалов. 

През октомври 1984 година на втория етаж е уредена експозиция за живота и дейността на д-р Райко Даскалов – политически и държавен деец, един от ръководителите на Българския земеделски народен съюз. В четири зали са представени оригинални вещи, снимки и документи, свързани с различни периоди от житейския път на земеделския трибун - от детството и студентските години в Берлин до участието му в правителството на Стамболийски като оглавяващ няколко министерства. Специално място е отредено за Войнишкото въстание и Райко Даскалов като главнокомандващ въоръжените сили на Радомирската република. 

Обзавеждането на работния му кабинет и книгите на немски и френски език са дарение от неговата дъщеря. Фотоси ,документи и отзиви в европейската преса напомнят за трагичните дни след преврата на 9 юни 1923г и за подлото убийство на Райко Даскалов в Прага.

