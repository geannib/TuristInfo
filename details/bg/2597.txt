През 1858 г. е построена поща във Видин. Тя представлява масивна двуетажна каменна сграда, която се намира в съседство с Телеграф капия на дунавския бряг. Изградена е от варо-пясъчен разтвор и е покрита с турски керемиди. Има открито преддверие. Дървена стълба, намираща се в антрето, извежда на втория етаж. В приземния етаж на пощенската сграда е вграден трезор. Това е единствената запазена стара поща в България. Пощата е дело на български майстори от Дебър, Македония. Пощенската сграда след 1878 г. е използвана за мъжка гимназия, по–късно за археологическа сбирка. Турската поща във Видин е обявена за паметник на културата.


