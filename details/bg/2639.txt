Биосферният резерват "Чупрене" е строго охранявана територия, създаден през 1973г, за да се запазят най-северните иглолистни гори на България. Около 90% от него са покрити с иглолистни, широколистни и смесени гори от смърч, ела, обикновен бук, планински явор и бяла бреза, а останалата част е заета от високопланински пасища, каменни реки и незаселени участъци. Средната възраст на иглолистните насаждения е над 110 години и те заемат 68,6 % от територията. През 1977г "Чупрене" е включен в списъка на биосферните резервати по програма "Човек и биосфера" на ЮНЕСКО. Фауната в околността е разнообразна.
Установени са над 170 вида пернати; 53 вида бозайници, от които 14 вида прилепи; 11 вида земноводни и 15 вида влечуги. Птиците са най-добре представената група от гръбначните животни – 68 вида. Срещат се белошипата ветрушка и ливадния дърдавец, които са световно застрашени видове. Тук могат да се видят още черен щъркел, червена каня, ловен сокол, планински кеклик, бухал, забулена сова.
Резерватът обитават и едни от най-атрактивните птици в България – земеродното рибарче, синият скален дрозд и синята гарга. Тази пъстрота от пернати се дължи и на факта, че тук преминава един от главните прелетни пътища.
В биосферния резерват "Чупрене" се е запазила единствената популация на глухар. Сред срещаните бозайници са и включените в Червената книга видра, златка и вълк. Срещат се още сърна, благороден елен, дива свиня. През 1986г около резервата е обявена буферна зона с площ 542,3 ха с цел намаляване и ограничаване на антропогенното въздействие върху екосистемата и запазване на самобитния му характер.
В близост до резервата се намират прочутите Белоградчишки скални образувания.


