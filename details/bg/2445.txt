Уникален начин да опознаете Данубиус (старото име на р. Дунав) е да се разходите с традиционен сал. Такъв ще намерите на пристанището в гр. Тутракан в периода от 1 юни до 30 септември. Сал „Дивият Дунав” е изграден от необработени дървени трупи като в миналото,  разполага със заслон от естествени материали, които служат както за сянка в горещите летни дни, така и за укритие при приближаване на диви животни. 
В ранна утрин или по залез реката мудно носи водите си, които прекрасно отразяват небесните картини, рибарските лодки тъкмо излизат на вода или се прибират с улова. Това е идеално време за среща с дивия свят на Дунав. Салът се движи със скоростта на течението, спокойно и безшумно.  Така максимално можете да се доближите до островите, пясъчните коси, наводнените стари върби и брястове, където гнездят и се хранят множество редки и застрашени видове водолюбиви птици. Салът е подходящ също така за риболов, слънчеви бани, открита кухня, плуване в реката и фотографиране на дивата природата. 
Атракцията е на разположение само през летния сезон за групи до 10 души. 



