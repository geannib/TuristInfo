В Килифарево има две църкви - "Св. Арахангел Михаил" и "Св. Богородица" ("Успение пресветия Богородици"). Едната се намира в Горната махала - Църква “ Св. Арахангел Михаил”, която образува и нейната отделна "енория", а другата е енорийската църква в "Долната махала".
Църквата "Св. Арахангел Михаил" е по-стара и е съществувала още по времето на Втората българска държава. По настояване, на будните килифаревчени, Високата порта им е разрешила да си построят църква. Това се потвърждава от документ намерен в София, в който се казва: 
"От Дунавския вилает до Високата порта - да се построи нова черква за 4 махали спадащи към границите на Килифарево."
(Русчук 28 ден сввел 1290 темиз 1289 г.)

За нея преданието говори, че през 1518г., когато султан Селим I (16.12 - 1520г.) издал заповед всички каменни християнски храмове, даже цариградските, да бъдат преобърнати в джамии, ходжата в селото, който бил голям приятел на местния свещеник и го уважавал искрено, независимо от верските си убеждения, му съобщил тайно султанската заповед. Тогава неизвестният църковен служител се решил на смела и героична постъпка. За да спаси божия храм от порутване и оскверняване, сърцатият поп събрал всичките църковни ценности - напрестолно евангелие, посъдини, кръстове, дарохранителницата, проскомидийни принадлежности, одежди и др. някои богослужебни предмети и книги и забягнал във Влашко. В последния момент той подпалил и самата църковна сграда, която изгоряла до основи.
Едва през 1871 г. килифаревчени издигнали на мястото и нова сграда, която била наречена пак на името на старата - "Св. Арахангел Михаил". Всичко, каквото било спасено от старата църква, селяните пренесли в другата църква - "Св. Богородица".


