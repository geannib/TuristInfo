Камбуровият хан е построен около средата на XIX век и носи името на своя собственик Стоян Камбура, който е участвал във въстанието на капитан дядо Никола (1856 година), в Хаджиставревата буна (1862 година) и е бил член на Еленския революционен комитет. Ханът е паметник на културата с местно значение.

Архитектурата на Камбуровия хан е изразителна, проста и лаконична – пример за балканската възрожденска архитектура. Широки стрехи, каменна зидария, прорязана със сантрачи, патинираните дървени талпи във втория етаж и пестеливо използваната бяла мазилка – всички тези компоненти на архитектурния образ сполучливо се допълват и допринасят за доброто въздействие. Архитектурата съответства и на предназначението и – хан от епохата на Възраждането, със загатнати функции на обществена сграда.

От 1981 година ханът е музеен обект, а в постоянна етнографска експозиция място намират - земеделието и животновъдството като основни поминъци на населението от региона. 
От традиционните занаяти тук са представени ценни произведения на едни от най-характерните за периода на Възраждането - абаджийство, грънчарство, медникарство, лозарство, копринарство. Показана е част от колекцията накити. Отделено е място за традиционни народни костюми, характерните за еленско губери и колани, тъкани "на кори". Също така е представен и градският бит.

Ханът преди се е намирал в село Йовковци, но поради изграждането на язовир „Йовковци”, той е демонтиран и преместен на ново място в град Елена – архитектурно-историческия комплекс „Даскалоливницата”.  Днес в хана е подредена етнографска експозиция, показваща материалния бит и култура на населението от Еленския край в края на XIX и началото на XX век

