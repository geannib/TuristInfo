Лакатнишките скали се намират на левия склон на Искърското дефиле в Стара планина. Разположени са над гара Лакатник. Цялата местност е наречена така заради завоя на реката, който прилича на сгънат човешки лакът. Скалите представляват скален венец с височина до 250 м. Съставени са от пясъчници и варовици, които с течение на годините и на изветрянето са придобили разнообразни причудливи форми. Тук могат да се видят кули, скални игли, пирамиди и др.
Лакатнишките скали имат много добре развит карст. Във варовиковите пластове са се формирали над 100 пещери и пропасти, най-дългата от които е природна забележителност - Темната дупка – 9 км. Скалите са обявени за защитена местност със Заповед No.407 от 09.02.1966 г. с цел запазване на характерния ландшафт и скалните образувания, пещери, консервационно значими видове животни и растения, в това число и на единствената потвърдена популация на българския ендемит Silene velcevii. 
Освен място, в което живеят интересни представители на местната флора и фауна, скалите са притегателно място за катерачи, спелеолози и туристи.
Лакатнишките скали са много известен катерачен обект – в местността има 6 района с над 350 маршрута с различна трудност. Най-популярни са Вражите дупки и Алпийска поляна. Вражите дупки се намират в каньона на река Пробойница – приток на Искър. Този обект е отделен масив, в който могат да се наблюдават вторични образувания на варовика, характерни за пещерите – драперии, натеци и др. Идеален е за спортно катерене – има както маршрути за начинаещи, така и много трудни.
Друг много популярен и живописен обект е Алпийска поляна. Той е лесно забележим отдалече заради построената върху отвесните скали къщичка – заслон „Орлово гнездо”. Маршрутите започват от тясна пътечка в горната част на масива, оборудвана с метален парапет (достъпна е само с алпийски инвентар).
Лакатнишките скали са едно от първите места у нас, на които са правени алпийски изкачвания. Освен заради катеренето, Лакатнишките скали са много посещавани и заради пещерите – Темната дупка, която е третата по дължина в България, е обект на дългогодишни проучвания, които все още продължават. Други по-интересни пещери в района са Козарската, Зиданка, Ръжишката, Свинската и др. Пещерите в района не са облагородени и посещението им става само с екипировка и водач.
Екстремните спортове не са единственият начин човек да се докосне до красотата на този природен феномен. В района на скалите има няколко туристически пътеки, които са подходящи за посещение през всички сезони и предлагат гледка към красивото Искърско дефиле.
Лакатнишките скали са подходящи както за кратка разходка, така и за неколкодневен престой. Разрешено е бивакуването на открито, а места за палатки има в изобилие. Близостта до София, както и лесният достъп правят Лакатнишките скали предпочитано място за почивка.


