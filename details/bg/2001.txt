Етнографският музей в град Балчик се намира в близост до Историческия музей на града. В красивата къща на два етажа в стар стил, обитавана някога от търговец на жито днес се помещава Етнографския музей. Къщата е построена през шестдесете години на деветнадесети век. Музеят съхранява разнообразие от автентични предмети, облекла и накити характерни за местните жители,  както и различни оръдия на труда.

Първия етаж на Етнографския музей представя експозиция от различните занаяти. Могат да се видят експонати от бъчварския занаят, като например различни инструменти за обработване на дървен материал. Изложени са различни инструменти от абаджийският занаят,като например: напръстници, ютии, ножици, аршини и други инструменти свързани с изработването на дрехи. В музея са изложени ръчно изработени дрехи с красиви нашивки характерни за този край. 

Този край е известен с медникарския занаят. Тук са изложени съдове за течности, като например: кани, менци, гюмове, изложени са също така съдове за приготвяне на храната: тигани, тави, тенджери,както и различни прибори за хранене. Медните изделия изложени в Етнографския музей датират от осемнадесети век. Изключителен интерес представлява изложеното оръдие на труда с наименование: диканя, използвана за оронване на зърното и нарязване на шумата. Диканята се тегли от добитък, като се наставлява от седнал отгоре човек, изпълнаващ ролята на главната тежест.

Вторият етаж на Етнографския музей представя ръчно изработени костюми характерни за Добруджанския край. Особенно впечатляват добруджанските тъкани. Вложила цялото си умение, художествен вкус и чувството си за хармония и красота, българката създава разнообразни тъкани с прекрасни багри и орнаменти, предназначени за битови нужди и за украса на дома. Естествено допълнение към облеклото са и различните накити: за украса на глава (прочелници, трепки, висулки, подбрадници, наушници, игли, обици), за врата (гердани), за ръцете (гривни и пръстени), за кръста – колани  и пафти.  Тъкачеството е било едно от основните поминъци на хората по този край. Изложени са много тъкани платчета, изключително красиви, с разнообразни шевици. Представени са дараци за обработване на вълна, предачки, чакръци, хурки и дори рядко срещан хоризонтален стан. Подредена е и богата експозиция от накити разделени по витрини. Всяка витрина представя на посетителите накити за украса за врата, накити за ръцете, като пръстени и гривни. Представени са разнообразни накити за кръста, като например различни метални колани и други.

В Етнографския музей се намира и библиотека съхранила повече от 1500 произведения и също така са съхранени различни колекции от книги на теми: керамика, ковано желязо, медникарство, накити и облекла и други.

Къщата на музея се намира в красива градина, засадена с различни цветя и храсти, представляваща голям интерес от страна на посетителите. Има места за сядане, където може да се насладите на красотата и стила които Етнографският музей издава.

