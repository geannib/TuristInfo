Средновековната църква „Св.Петка“ се намира в най-високата част на село Драганица, до селските гробища.
Не се знае кога е построена, но според не точно проверени сведения, това е било "около 1660 г.".
Знае се ,че в тази църква през 1870 г. Васил Левски е провел събрание.
Изглежда, че през столетията храмът е претърпял няколко преизграждания. Църквата  представлява еднокорабна, едноапсидна постройка с притвор, пристроен в по-късен етап. Покривът е двускатен, дървен, а над откритата нартика от запад има малка камбанария.
Стенописи отвътре няма, само тук-таме из под варовата боя се забелязват отделни фрагменти, но те са рисувани сравнително късно и нямат особена художествена стойност.
Най-голямо впечатление в храма прави иконостасът, изработен през 1869 г., с неговите добре изографисани икони. С течение на годините са доста избледнели и опушени, нуждаят се от реставрация.
Църквата създава едно особено настроение, напълно вписващо се с автентичната атмосфера на китното селце Драганица.


