Пешеходният туристически маршрут започва от църквата Св. Николай, която се намира в началото на архитектурен резерват „Рибарска махала” в гр. Тутракан. От Тутракан маршрутът преминава на изток по пътеки, черни и каменни пътища, като следва стария крайдунавски римски път между крепостта „Трансмариска“ (Тутракан) и Дуросторум (Силистра). Откриват се прекрасни гледки над Дунава и островите Голям Косуй и Малък Косуй. Маршрутът преминава край селата Пожарево и Дунавец. В по-голямата си част е равнинен и подходящ и за хора без физическа подготовка. Препоръчително е да ползвате екскурзовод или карта на маршрута, тъй като трасето все още не е маркирано.
По него могат се видят исторически забележителности като „Рибарската махала” в гр. Тутракан, паметниците на четите на Таньо Войвода и Панайот Хитов, стария римски път, каменните чешми в с. Дунавец, традиционни добруджански къщи, както и природни забележителности като Пожаревското блато, защитена местност „Пожаревски острови”, към която спадат островите Голям и Малък Косуй, Малопреславското блато и множество редки и застрашени животински и растителни видове. 


