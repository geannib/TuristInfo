
Мътнишкият манастир "Св. Николай Чудотворец" е основан през 12в. и многократно е разрушаван и възстановяван. Манастирът е бил важно книжовно и просветно средище през средновековието и по време на турското робство.
Мътнишкият манастир "Св. Николай Чудотворец" е разположен край Мътнишкия карстов извор в подножието на Врачанска планина, на около 5 км от с. Бели извор и на 18 км северозападно от гр. Враца. До манастира се стига по черен коларски път, който се отбива в ляво от шосето за Вършец.
Не е известно кога е основан манастирът, но това ще да е било преди XVI в., имайки се предвид съхранения молитвослов от 1578 г., както и други богослужебни книги. Мътнишкият манастир е бил важно духовно и просветно средище през турското робство. Разоряван е от турци и кърджалии многократно, а след това отново възстановяван.
Освен малката църква, Мътнишкият манастир някога е имал и четири стопански и жилищни сгради с 16 килии и други помещения за монасите и посетителите. Днес е останала една почти разрушена сграда. Манастирската черква "Св. Никола" е еднокорабна, едноапсидна с по два контрафорса отвън, на северната и на южната стена, и с камбанария над входа от запад. Отвътре е украсена със стенописи датирани от XVI-XVII век, но за жалост в по-късен период са покрити с тънък слой варова мазилка, и от тях сега не може да се види почти нищо.
За последен път Мътнишкият манастир е бил обновен през XIX в., от десетилетия не е действащ, оскверняван многократно и потънал в забвение.
Понастоящем църквата се ремонтира, почти е изграден новия иконостас. От две години обителта се стопанисва от благочестив човек, живеещ в единствената оцеляла килия от някогашния не малък манастир.
В близост до манастира има голям извор - аязмо с целебна сила.


