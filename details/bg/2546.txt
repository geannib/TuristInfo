Еменският каньон е разположен в полите на Предбалкана, в местност по течението на река Негованка, на 20 км от Велико Търново. По цялото продължение на каньона са се образували прагове, водопади, вирове и ниши, обградени от високите до 90 м отвесни скали. Еменският каньон е природна забележителност с невероятна природа и невероятни природни образувания.

Река Негованка, десен приток на р. Росица, образува живописен пролом, известен с името Еменски каньон. Над петдесетметровите отвеси, венци, ниши, сводове, водопади, пещери и др. са изненадваща гледка за равнинния терен, сред който се намира каньонът на реката. През 1980 г. Еменският каньон е обявявен за защитена територия. Изградените в скалите на пролома стъпала и мостове улесняват желаещите да се запознаят с красотите на района. От местата, предвидени за пикник, се открива прекрасна гледка към долината. В края на каньона се намира водопадът Момин скок с височина 10 м. 

Еменският каньон е атракция за всички – за любителите на планинските преходи и планинското катерене, за спелеолозите, за рибарите и разбира се, за обикновените туристи, търсещи спокойно кътче за отдих през уикенда. Това е вашето място, ако мечтаете за закътан сред скали и растителност прохладен вир и обвит в легенди водопад, ако харесвате предизвикателствата на необозначените маршрути и ако искате да усетите по-дълбока връзка с природата. 

