
От парка «Ботев» по маркиран маршрут може да се достигне до земленото укрепление на Козлодуй, датирано от времето на Аспаруховата държава и тръгвайки от местността Килер баир, западно от пристанището. Насипът е издигнат в края на 7-ми век и е бил дълъг 32км, като най-голямата височина запазена до днес е 2,60м. Завършва в близост до село Хайредин.
Средновековно землено укрепление се намира в местността "Килер баир", на 7.48 km западно по права линия от центъра на град Козлодуй. В северната част на всеки един от дунавските валове изградени от българите, има по едно землено укрепление, свързано функционално с тях. Укреплението на Хайрединския (Козлодуйския) вал е изградено в м. "Килер баир", в северната част на вала. Има формата на неправилен четириъгълник с размери 240/160 m и площ 58 дка. В съседство с него има развалини на антична крепост.


