Винарска изба „Магура“ е създадена през 1967 година в село Рабиша. Намира се в едно от най-загадъчните и красиви кътчета в България, между река Дунав и червените пясъчни скали на град Белоградчик и природния феномен пещерата Магурата. Идеята за създаването и е породена от потребностите на вътрешния и международния пазар от висококачествени вина и шампанско. Галерия „Прилепите“, която е част от пещерата Магурата от десетилетия е превърната в място за отлежаване на отбрани вина.
По своите почвени и климатични условия районът около Рабишката могила се доближава до тези на френската област Шампан, затова тук се произвежда най-доброто в България естествено пенливо вино по класическа технология. Виното се съхранява и бавно съзрява в дълбокото подземие на пещерата. Постоянната температура от 12°С, тъмнината и подходящата влажност на въздуха в недрата на „Прилепната галерия“ създават условия за естествено шампанизиране. Традиционната бутилкова технология и тригодишното отлежаване превръщат гроздовия сок в изтънчено пенливо вино с неповторим вкус.
Освен с естественото си пенливо вино „Магура“, винарната е специализирана в производството на висококачествени, червени и бели вина и ракии. Районът на с. Рабиша е събрал в себе си концепцията за terroir благоприятен за развитието на червени и бели винени сортове. През 2008 г. винарната  започва създаването на собствени лозови масиви в с. Раяновци и с. Рабиша от сортовете Пино Гри, Врачански Мискет, Шардоне, Ризлинг и Гъмза.  За производството, освен от собствените лозя винарната закупува грозде от контролирани лозови масиви в района на гр. Харманли.
Вината са с модерно звучене, носещи неповторим регионален характер и са произведени с минимална технологична намеса. Избата е оборудвана с най–съвременната техника в областта на винопроизводството и е съобразена с всички европейски стандарти. Процесът на стареене и съзряването им протича във висококачествени френски, български и американски дъбови бъчви, италиански дървени винефикатори, които са от изключително значение за стила на произвеждане на вината. За тяхното качество говорят многобройните награди от престижни международни конкурси.


