Музеят на туризма и туристическите спортове е открит на 25 септември 2009 г. Намира се в Туристическия комплекс Момина крепост, близо до Велико Търново. Музейната сбирка съдържа експонати от 107 годишната история на едно от първите в страна туристически дружества. Помещава се в 2 зали и включва 36 табла и 17 витрини. Музейните експонати са над 200, а фотосите - 350.

Сбирката на Музея на туризма и туристическите спортове няма аналог нито у нас, нито на Балканския полуостров. 

Музейните експонати, сред които документи, печатни издания, отличителни знаци, награди, са подредени така, че карат гостите да се пренасят мислено в света на алпинизма и планинарството. За това особено много допринасят туристическите и алпийски пособия, екипировка и вещи на планинари от няколко различни поколения, които нагледно показват огромното развитие на този спорт и подвига, представляващ всяко изкачване в планината преди около половин век.

Едни от най-ценните експонати, представени в музея, са уставът на Туристическото дружество от 1903 година и оригиналната партитура с химна на българските туристи по музика на Иван Константинов и текст на Кирил Христов, написан през 1904 година. Голямо любопитство предизвикват и рекламата за първата безплатна туристическа спалня за учащи се, първият пътеводител на Велико Търново и околностите му (1907 година), снимки на първата хижа на хълма Царевец, открита през 1922 година, оригиналният печат и устав на ЮТС "Царевец". Посетителите остават изненадани от панорамните снимки на Велико Търново, най-старата от които е правена през 1870 година, престижните отличия и награди на спортистите от дружеството...

Безспорно най-значимият в световен план експонат обаче е пикелът на Юнко Табей - японската алпинистка, която е първата жена, изкачила Еверест. 


