Името на селото идва от някогашното римско селище и пътна станция Ad Putea. Намирало се е на територията на днешното землище на селото и се е наричало Рибна града, заради многото риба в реката. Местността Езерото, която днес е вододайна зона за селото и град Гулянци, по време на турското иго е била открито езеро. Когато синът на местния ага се удавил там, агата заповядал на селяните да натрупат тръни покрай брега и да затлачат езерото. От тогава до наши дни то напълно е изчезнало и се е превърнало в подземен източник на вода.
В село Рибен съществува единствената на Балканския полуостров бетонна селска колоездачна писта, която е била домакин на републикански и международни състезания. Както почти всички селца в цялата страна Рибен вече не е толкова многолюдно, но се забелязва тенденция към завръщане на младите хора.


