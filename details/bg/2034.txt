Църквата "Света Троица" се намира в централната част на гр. Добрич. По-старата църковна сграда на това място е построена през 1859 г., вляво от входа на днешния храм. Към нея е открита и първата училищна сграда в града, в която се преподава по взаимоучителната метода. Днешната църква е построена през 1911 г. В архитектурно отношение тя е класическа трикорабна базилика с купол и камбанария. Иконите по нейния иконостас са дело на ученика на Репин – Господин Желязков.

Храмът Света Троица отбелязва своята първа Божествена служба в на 6 декември 1908 година. По това време църквата ползва старите си икони и иконостас, но три години по-късно Света Троица в Добрич е окончателно завършена. През 1912 година църквата е осветена от епархийския архиерей митрополит Симеон заедно с гостуващия специално за случая Скопски митрополит Теодосий.

Наскоро църквата Света Троица в Добрич беше реставрирана старателно. Ремонтните дейности започват през 1997 година, като оттогава те се провеждат поетапно. В доста лошо състояние е бил покривът на храма, а следващият етап от реставрацията е боядисването на фасадата и вътрешните стени. Следващият етап се състои в подновяването на стенописите. И тази реставрация е извършена с помощта на средствата на гражданите на Добрич.

