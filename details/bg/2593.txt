Историческият музей във Видин възниква първоначално като археологическо дружество през 1910 година. Основната цел е издирване, съхранение и изучаване на паметници на историята, археологията и културата в региона. Дружеството се развива значително, но войните между 1912 1918 година нарушават значително дейността му.
През 1925 година то възобновява дейността и се нарича „Бонония”. Почти 10 години по-късно вече има собствена сграда- старата турска поща, и в нея е подредена експозиция. Има огромна нумизматична колекция с над 2500 монети, както и още толкова уникални шевици.Изложена е уникална карта на Видин и района с всички забележителности- храмове, древни селища и стари римски пътища.
През 1948 година музеят става подчинен на Окръжния народен съвет във Видин. През 1954 година се нарича Народен общ музей и има историческа дейност. За неговите нужди получава старата сграда на Общината, която се нарича „Конака” и е призната за архитектурен паметник на културата.
Сградата е създадена след средата на 18 век. На по-късен етап видът и е променен. Първоначално е била само на един етаж и е имала приходи в двете посоки, които се пресичали под прав ъгъл. В центъра имало куполно помещение, което е било наблюдателница за пожари. Турците са я използвали за конак, а след 1870 година в нея имало българска църковна общност. След Освобождението сградата е преустроена и са включени много елементи на Възраждането. От 1956 година в нея се помещава Регионалният исторически музей на Видин.
В музейния комплекс се включват административни сгради и 3 забележителни исторически обекта- крепостта Баба Вида, музей Конака и Кръстата казарма. Те са изключително посещавани и приемат посетители през цялата година.


