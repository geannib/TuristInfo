Тя е създадена като музей през 1926 г. Още приживе големият български писател подарява родната си къща на Свищовската община, за да се използва за културните нужди на града. Тук е изложена интересна експозиция, пресъздаваща най-важните етапи от краткия, но богат обществен и творчески живот на Алеко Константинов.

На първият етаж е изложена богата археологическа колекция. На вторият етаж е разположена експозиция за неговия живот и творчество. Запазени са многобройни лични вещи и предмети, с които се разкрива детството и юношеството на поета. Възстановен е интериора на дома от втората половина на ХIХ век. Сред най-ценните експонати е изложено и сърцето на писателя, спряло да тупти твърде рано.

Големият български писател се появява на бял свят на 1 януари 1863 година. По това време градът процъфтява, защото търгува, изнася най-вече зърнени храни, не само в турската империя, но и в Румъния, Австрия и Русия. Описват бащата на Алеко - заможен търговец, който владеел пет езика, като горд и деспотичен човек, а майка му - в противовес, като мечтателна и нежна жена - качества, които предава и на своя син.
Алеко има късмета да бъде обучаван първоначално от учители като Емануил Васкидович и Янко Мустаков, а две години посещава и прочутото някога училище на Христаки Павлович. После продължава да учи в Априловската гимназия в Габрово, но обучението му е прекъснато от започналата Руско-турска война. Именно тя става причина император Александър Втори, при третото си идване в Свищов, да отседне в родния дом на бъдещия писател.

Днешната експозиция пази спомени за всичко това. Пак в тази къща по-късно се е помещавала и канцеларията на свищовското губернаторство начело с Найден Геров. Служители в него били такива личности като Иван Вазов, Драган Цанков и Никола Живков, а самият Алеко работил като писар.

Работно време: от 8:00ч. до 12:00ч. и от 13:00ч. до 17:00ч.
Почивен ден: неделя (летен сезон); събота и неделя (зимен сезон)

