Къщата е недвижима културна ценност с национално значение. Тя е запазила неповторимата атмосфера на времето, когато известният български писател Йордан Йовков е живял тук през най-романтичните месеци от своя живот. 

Къща музей "Й. Йовков" е уредена през 1968 г. в родния дом на Йовковата съпруга Деспина Колева. И до днес музеят разтваря гостоприемно врати, за да покаже къде се е венчал писателят след края на Първата световна война – тогава все още млад офицер от запаса. В така наречената “голяма стая” на този дом на 15 декември 1918 г. се вричат във вярност обещаващият писател Йордан Йовков и добричлийката Деспина Колева.  Тук писателят пише и първата си творба на невоенна тема - повестта „Жетварят“.


