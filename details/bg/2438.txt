 Язовир „Антимово” се намира на 10 км източно от гр. Тутракан и в директна близост с местността Антимовското ханче. Той е най-големият по територия в района. Намира се до едноименното село Антимово, което въпреки своето прекрасно разположение на плато над язовира е останало с по-малко от 30 души население.  Навремето селото носело името Кузгун, Вискьойска община, Тутраканска околия. Преди Руско-турската освободителна война 1877-78 г. е било населено предимно с турци и черкези. След подписването на Берлинския договор намиращите се в Беломорска Тракия българи тръгват към освободените български територии. Около 30 фамилии от Кавакли и Ениджия, Лозенградска околия, Одрински вилает достигат с. Кузгун и за тях започва нов живот. Построяват си училище, създават Селска каса, а през 1906 г. преименуват селото си на името на Екзарх Антим, който е бил от Лозенград. 
Язовир Антимово е изграден през 1980те години. В миналото е пълнен с вода директно от р. Дунав, което обуславя неговата богата рибна фауна. Прекрасен е за риболовен туризъм, но също и за гребни спортове.  Със своя прекрасен ландшафт предлага отлична атмосфера за почивка и отмора .  
Водоемът е собственост на „Напоителни системи” - ЕАД, клон Русе.  Водната му е площ 960 дка. Височина на язовирната стена е 32 м., а дължината – 445 м. 

