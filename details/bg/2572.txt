Църквата е една от най-старите в града. Според сведения на протойерей Стефан Ганчев, предполага се, че е строена в местността "Чуката", на най-високия бряг на Дунава, още преди турско робство, защото от тоя квартал се е разраснал града като селище. Ремонтирана и разширена през 1893 година. В близкото минало църквата е била почти напълно разрушена. През 2004 г. църквата "Свети Димитър" в Свищов е основно ремонтирана, благодарение на крупно дарение от почетния гражданин на Свищов Добра Недялкова.

Много миряни и туристи посещават най-стария храм в Свищов - църквата „Св. Димитър Солунски”. Църквата се намира в местността „Калето” до цитаделата и в момента е действаща. Тя е строена в края на 15-ти и началото на 16 век. В старата част на църквата и сега се водят служби. Новата част, която е продължение на старата, е строена през 1893 година. Тогава са построени предверието и камбанарията. В историята на тази църква се споменава за Матей Бесарабски, който е правил дарения. Заради това тази църква е била много важна още от средните векове. Иконите са изрисувани от Захарий Цанков от Трявна през 1879 година. В двора на църквата е старото килийно училище, което след земетресението е разрушено. Било една от забележителностите на Свищов. 


