Къщата-музей Емилиян Станев се намира в град Велико Търново. Музеят е изграждан в продължение на 6 години и отваря врати на 5 май 1987 г. в чест на 80-годишнината от рождението на българският писател. Музеят се различава от типичния модел за музей. На прага ще ви посрещне музика, на фона на която може да разгледате рожденната стая на големия майстор, родословното му дърво или пишещата машина, на която писателят е писал творбите си.

Къщата музей на Емилиян Станев е построена на родното място на писателя, където той е живял от раждането си през 1907 г. до 1922 г., когато семейството му се преселва в град Елена. Нищо от автентичния й вид не е било съхранено. Днес само на първия етаж е запазено архитектурното разпределение, за да бъде отделена рождената стая на големия майстор на словото. Влизайки в дома, ни посреща символно-ритуална музика, на фона на която се вижда родословното дърво на Емилиян Станев. Откроява се мястото на Никола – Емилиян сред Хълбювския род, от който произлиза. Хората от рода – войводи, художници, писатели, актьори, обикновени люде – събират в себе си, като в умален модел на обществото, паметта на цяла една епоха. От колажите на стените ни гледат образите на Емилияновите родители, на близките, на съгражданите му. Експозицията на първия етаж завършва с диапозитивен филм, който съдържа спомени и образи от началото на ХХ век. Образите на търговците и занаятчиите от Самоводската чаршия, фотографиите от делничния живот на хората, от войните и бедствията, сполетели страната ни и отекнали особено силно в този град, идват пред нас, сякаш да затвърдят думите на писателя, че всеки трябва да знае и почита историята си.

