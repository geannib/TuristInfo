Крайдунавският парк в гр. Тутракан е разположен непосредствено край река Дунав, която в този участък достига до 1 км ширина. Паркът е изцяло обновен и обхваща площ  от близо 12 дка. Обособени са няколко зони за отдих, културни прояви, спорт, разходка из историята и игра на деца. В непосредствена близост се намира о. Тутракан, който вече почти напълно се е слял с брега. В западната част на парка е изграден макет на плаваща мелница. Тутраканските плаващи мелници са били разположени във водите на реката пред самия град и са били прочути по цялото течение на голямата европейска река. 
В централната част на парка е разположена алея на биоразнообразието, където посетителите могат да се запознаят с видовото богатство на района.  Тук се намира и реставрираната северна стена на античната крепост „Трансмариска”, а пред нея е туристическият информационен център. Четириметров монумент на дунавска щука напомня за славата на градчето като център на рибарството, в който някога на пристана е можело да се преброят близо 5000 лодки. В открития амфитеатър с 250 места често се провеждат концерти за класическа и съвременна музика, театрални постановки и танцови спектакли. 
Именно тук се случват и най-големите събития в Тутракан като Фестивалът на кайсията и шоуто Огненият Дунав – част от традиционния Празник на реката.  

