Музеят по Нова и най-нова история се намира в началото на Градски парк „Св. Георги“, създаден през 1860 г. и обявен за паметник на парковото изкуство. Някога на това място е имало сграда – средище на социалния и културния живот в града. Тук са се провеждали модерните тогава балове и вечеринки, матинета и соарета. По-късно известни италиански архитекти превръщат сградата в казино. Запазвайки извоюваното си място в социума, за кратко време то се превръща в емблема на вървящия по пътя на своето европейско развитие град. Днес в музея са обособени две изложбени зали. В едната е представена експозицията „Природата на Добруджа“. Тя впечатлява посетителите със своя оригинален и въздействащ вид, тъй като е изградена на принципа на диорамите и върху нейните панорамни пана „оживяват“ различни природни картини с типични представители на добруджанската флора и фауна.
Съседната на експозицията зала е обособена като зала за временни изложби и образователни програми. В нея се представят гостуващи изложби с международно, национално и регионално значение и се провеждат разнообразни музейни прояви, като образователни програми, аудиториуми, извънкласни форми на обучение, четения, детски пленери и конкурси.

