Христовският водопад се намира на река Мийковска, южно от махала Христовци, до село Руховци, в Еленския балкан на 400 м надморска височина. 
Обявен е за защитен природен обект през 1974 г. Христовиският водопад представлява 9-метрова вълна, която пада и се разбива в скали. До водопада се стига чрез специално изградена екопътека. Около водопада се намират обширни поляни, които са идеални за отдих сред природата.

Несъмнено това е един от маршрутите в Еленския Балкан, който предразполага за много силни емоции. Започва от автогарата в град Елена и се движи югоизточно като преминава през крайните улици на града. До скоро те са били махали и там със сигурност можете да усетите атмосферата, в която са живели и все още живеят еленчани. Маршрутът продължава по просторни поляни като пресича редки мешови горички.
 
 Пред погледа се разкрива чудна гледка към Балкана с местния първенец- връх Чумерна /1536 м./ и Еленската котловина. След като се премине покрай махала Христовци, малка лъкатушеща пътечка ще Ви отведе до природната забележителност - Христовския водопад. Мийковската река образува скално корито, а водата пада с грохот от 15 метра по стъпаловидни скални образувания. Западната стена на коритото представлява отвесни скали, където с помощта на опитни инструктори можете да се спуснете чрез алпийски рапел до реката. 

В района на Христовския водопад в красива букова гора има изградени барбекю, няколко къта с маси и пейки, където могат да бъдат организирани: чеверме или пикник с дегустация на еленски месни специалитети, приготвени на огън. 
През летния сезон проявата може да се съчетае с плаж край реката.
Водопада е защитен природен обект, заедно с прилежащата му околна територия от 3 ха.


