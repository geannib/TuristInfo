	Единственият музей на виното на Балканския полуостров се намира в град Плевен. Разположен е в красивия парк „Кайлъка” срещу язовира „Тотлебенов вал”.
Музеят на виното е създаден през 2008 г. и се помещава в една от пещерите на парк „Кайлъка”. Неслучайно музеят се намира в Плевен – този град има дългогодишни традиции в тази област и се счита за един от основните центрове на винарската индустрия в България. Тук през 1890 г. е открито първото в страната професионално училище по лозарство и винарство, а през 1902 г. – и Националният институт на виното.
Архитектурата на музея е наистина впечатляваща. Пещерата е изкуствено оформена като кръст и преди години е имало идея именно тук да се помещава панорама „Плевенска епопея”.
Тук посетителите могат да научат интересни факти за историята на винопроизводството в България. В специално обособената историческа част са изложени много снимки и предмети, свързани с историята на производството, технологията и спецификите на сортовете по региони. Тук могат да се видят стари бъчви, древни съдове за производство на вино, ритони, филаи и други съдове за пиене на божествената напитка.
Музеят предлага и дегустация, която представлява кратък сомелиерски курс и се провежда от лектор специалист. По време на дегустацията посетителите могат да научат полезни и интересни неща - как се държи чашата с вино и защо, каква е ролята на храната, какво трябва да се търси в цвета, аромата, вкуса и послевкуса на опитваните вина.
В музейната енотека има вина на възраст между 30 и 90 години. Част от колекцията са и 6000 бутилки съвременни вина от всички марки и райони на страната.


