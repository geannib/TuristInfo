През 1882 г. учителят Нено Корманов Ковачев и неколцина радетели за просвета и духовен напредък учредяват кулското читалище “Съгласие”.
По време на Сръбско-българската война – 1885 г., скромната книжовна сбирка, създадена от дарения на ентусиасти, е ограбена от сръбските войски. Читалището прекъсва дейността си за седем години.
През 1892 година читалищната дейност е възстановена под формата на ученолюбивото дружество “Другар”. Приема се нов устав и се развива активна културно-просветна дейност.
Първата театрална постановка – “Стоян войвода”, е поставена през 1889 г.
През 1902 г. дружеството “Другар” се преименува в читалище “Просвета”.
През 1913 г. навлезлите в Кула сръбски войски за втори път разграбват читалищното имущество.
След войните читалище “Просвета” постепенно възстановява своята дейност. През 1925 г. ветеринарният лекар д-р Найден Л. Корманов подарява наследствения си парцел за строеж на читалищна сграда.
Сградата на читалището е окончателно завършена през 1930 г., с активното участие на цялото кулско гражданство.
Читалището разполага със собствена сграда: обща площ 1200 кв.м, два салона с 560 и 100 места, две репетиционни, гримьорни, 3 кабинета, ателиета, складове, голяма библиотека с две зали, изложбена зала, информационен център по проект „Глобални библиотеки” , материална база за кино показ със стари машини. Последният ремонт е направен през 2008 г.: саниране, алуминиева дограма, парно отопление на нафта, частичен ремонт на покрива 2010 г.
Народно читалище “Просвета-1882” Кула развива културно-просветна, библиотечно-информационна, консултантска дейност. Оказва помощ на читалищата от Общината.


