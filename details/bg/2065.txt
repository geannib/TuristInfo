Българевският манастир Св. Екатерина се намира в село Българево, на 6 км от град Каварна. В началото на май 2008 г. е осветена църквата на манастира. Днес в него живее само един монах, а комплексът се състои от църква, двор, столова и няколко едноетажни жилищни постройки. В манастира се съхраняват мощите на Св. Екатерина, донесени от Русия. В манастира не се предлага изхранване и нощуване.

Изграждането на манастира започва в първите години на XXI в., след като родителите на неговия игумен – архимандрит Методий даряват безвъзмездно за целта свой имот и къща. Впоследствие – през следващите години и до днес, благодарение на безрезервното усърдие на монаха, както в духовния живот, така и в материалното устрояване на манастира - личен труд и привличане на добродетелни християни, помагащи със средства, светата обител постоянно се обновява и разраства. В резултат, манастирът придобива днешния си приветлив вид с приятна битова обстановка и добре подреден двор, украсен с много цветя. Приятната атмосфера в обителта се допълва с духовното разположение и гостоприемство на архим. Методий.

Манастирът „Св. вмчца Екатерина“ е тържествено осветен на 24.11. 2011 г. от Варненския и Великопреславски митрополит Кирил, в съслужение с много свещенослужители от епархията и госта от Молдовската епархия към Руската православна църква прот. Дмитрий Кирогло.
Понастоящем обителта се посещава от все повече богомолци, привлечени, както от красотата на мястото, така и от съхраняващите се в нейния храм светини: частици от Св. Кръст Господен; мощи от: св. вмчца Екатерина, свщмчк Харалампий, св. вмчк Пантелеймон, св. вмчца Варвара, св. вмчци Теодор Тирон и Теодор Стратилат, св. преп. Йоан Рилски Чудотворец, частици от Мамврийския дъб и др.

В архитектурно отношение Българевският манастир представлява комплекс от малка еднокорабна черква и камбанария, няколко едноетажни жилищни постройки, столова и двор, ограден от към улицата с красив каменен зид.

