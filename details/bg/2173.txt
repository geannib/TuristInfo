Съборният храм "Успение Богородично" е най-големият в града. Неговият строеж започва в 1863г, но е спрян от местната турска власт. Веднага след Освобождението е създаден "Комитет за доизкарване на църквата", тъй като всички събрани средства вече са похарчени за направата на девическото и мъжко училище. Богати и влиятелни ломчани отново събират пари за издигане на храма и в годините 1894-97г църквата е готова. Тя е осветена тържествено през лятото на 1906г.
Храмът "Успение Богородично" е архитектурен паметник на културата от 1974г. Неговото изграждане е дело на прочутия майстор Георги Новаков-Джонкар от с. Тресонче, Македония. Иконостасът е направен в началото на ХХ век. Стилът му е повлиян от руски тип икони, но се налага като завършена изработка като виенски модерен тип, характерен за градовете по Дунава от края на ХIX век. Виещият се елемент-стилизирана лозница, е характерен белег на българския иконостас, авторът му обаче не е известен.
Огромна въздействаща сила има централният декоративен елемент. Чувства се влиянието на барока. Иконите са големи по размер, те не са в традицията на стария български иконостас. Тук характерно е смесването на западни и руски влияния и модерни форми, съобразно тогавашните естетически представи на ломските нотабили. Известни са имената на иконописците Нестор Трайков и сина му Данаил Несторов. Иконостасът също е паметник на култура, извоювал си това право с висока художествена и изпълнителска стойност. Той бележи етап в развитието на българския иконостас.
През 2005г. Община Лом реставрира най-големия ломски храм "Успение Богородично" по програма "Красива България".


