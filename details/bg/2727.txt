Върху внушителния паметник с обелиск на Ботев е изписана фразата "Той не умира". Запазен е също голям оброчищен каменен кръст, поставен тук след Освобождението, за да отбележи святото историческо място.
На 5 км северозападно от центъра на града е историческият Козлодуйски бряг, където на 17 (29) май 1876 г. акостирал "заробеният" австрийски параход "Радецки" и "двеста души български юнаци под предводителството на Христо Ботев" се врекли на "свобода или смърт" и тръгнали на "помощ на своите въстанали братя". Пукнала първата пушка на Ботевата чета - от близкия граничен пост притичали няколко войници, но бързо били разпръснати. Открита била "новата страница за България", както сам я нарекъл Войводата.Непосредствено след Освобождението козлодуйчани поставили на брега първия паметен знак - висок дървен опълченски кръст.
През 1885 г. населението със съдействието на Ботевите четници Никола Обретенов и Младен Павлов (Козлодуйското даскалче) обозначило историческото място със запазения до днес и зеленясал от времето дребен оброчищен кръст, издялан от бигор.В началото на века било образувано дружество "Христо Ботев - Козлодуйски бряг", което записало през 1904 г. като цел в своя устав изграждането на "подобаващ се паметник на големия син на България". Изнизвали се годините, но на буржоазните управници не им било до подвига на поета революционер с неговото комунистическо верую. Народният глас бил издигнат наново през юни 1939 г. По инициатива на организационните комитети във Враца и Козлодуй и тогавашната дирекция "Водни съобщения" бил обявен конкурс за построяване на паметника.
На първо място сред представените 12 разработки журито класирало проекта на сливенския скулптор Стефан Пейчев. Населението вложило много доброволен труд при доставката на материали и строителните работи.Жителите на Козлодуй едни от първите в страната отбелязали подвига на Ботев и неговата чета през 1885 г. и оттогава до днес са домакини на традиционни ежегодни тържества. През 1905 г. БРСДП (т. с.) организирала за първи път на Козлодуйския бряг самостоятелно честване.Сега историческият бряг, облагороден от нашата признателност, е станал още по-живописен. Сред просторния и приветлив Ботев парк над пристанището е изправил чело 20-метровият монументален паметник обелиск, изграден от железобетонна конструкция и облицован с бял врачански камък. На лицевата страна е изработен профилът на Войводата. Паметникът се отличава с оригиналното си решение и с опростените си линии, съчетаващи значимостта на подвига с околната среда. До него е притихнал старият оброчищен кръст. По всяко време на годината на отсрещния успореден на реката Крушовски баир се зеленеят изписаните с дръвчета огромни букви "Хр. Б.".На брега е разтворил врати хотел-ресторантът "Радецки" със 100 легла. В съседство подслон дава хижа Козлодуйски бряг разполагаща, с 68 легла, туристическа кухня и столова.
В района на парка е и градският стадион.На пристана за вечни времена е хвърлил котва възстановеният параход "Радецки". Построен през 1966 г. с труда и средствата на българските пионери, параходът след основна реконструкция сега е превърнат в привлекателен плаващ паметник музей. Уредената и предоставена на разположение на поклонниците съвременна експозиция пресъздава историята на сформирането, бойния път на Ботевата чета и народната признателност към саможертвата на поета революционер и неговите четници.Оттук, от "тихия бял Дунав" до "пустинния Врачански балкан" води величествена 120-километрова алея, по която всяка година от 27 май до 2 юни преминават възторжените колони на националния и международен туристически поход "По пътя на Ботевата чета".Свидно на всички ни е това място, съхранило спомена за дръзновения и романтичен подвиг на Ботевата чета. Националният туристически обект се посещава годишно от над 150 000 туристи от страната и чуждестранни гости.До Козлодуйския бряг може да се стигне от двете посоки с корабите на ,,Българско речно плаване". На 13 км от града е кръстовището, където се събират асфалтираните пътища от Враца, Оряхово и Михайловград. Градът е свързан също чрез шосе с Лом и Видин. Най-близката жп гара е Мизия, която отстои па 26 км на теснолинейната линия Червен бряг-Оряхово.В Козлодуй се поддържа редовна градска автобусна линия, която води до Ботевия парк над пристанището.Допълнителни обекти;В западна посока от Ботевия парк води маркиран маршрут до м. Килер баир. където личат следите на историческия Козлодуйски вал от Първата българска държава.На 5 км източно от центъра на града е м. Матеев геран - вдясно от шосето стърчи геранило. Като по чудо се е запазил този идиличен кът, дал в знойния след обед на 17 (29) май 1876 г. по глътка вода на четниците.





