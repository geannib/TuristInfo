
Музеят се намира в родната къща на Филип Симидов, изключителна възрожденска личност. От интерес сред колекциите са автентични бижута, керамични гърнета, мраморна статуя на Добрия Пастир и мраморен кръст от 4 век.
Създаден през 1939 г. от Никола Коцев, днес Историческият музей притежава фонд от над 4 500 експоната. Уникални по своя характер са статуята “Добрия пастир” и Каменен кръст от ІV век – прекрасни образци на раннохристиянското изкуство. Статуята “Добрия пастир” участва в две международни изложби, организирани в Рим и Брюксел. Музеят се помещава се в къщата на възрожденския деец Филип Симидов, декларирана за паметник на културата. Представлява двуетажна градска сграда, построена в края на ХІХ век в стил късен барок. Уредени за посещение са три зали. От тях две са с постоянни експозиции – “Археология” и “Възраждане”. В третата зала се разполагат временни изложби на различни теми.

Етнографска къща към Историческия музей – гр. Оряхово

 Етнографската къща е във възрожденски  стил и е част от колорита на Старата чаршия на Оряхово. Реставрирана е през 1989 г., като е запазен нейния възрожденски стил. Тук посетителите могат да се запознаят с традициите на Оряховския край, представени в експозициите “Народен бит и култура” и "Градски бит и култура от края ХІХ и началото на ХХ век". В третата зала е разположена временно експозицията посветена на народния музикант и композитор Дико Илиев. Показан е богат снимков материал, отразяващ живота и творчеството на обичания от всички българи автор на "Дунавското хоро", лични вещи и партитури. В етнографската къща могат да се видят картини и скулптури от фонда на художествената сбирка “Проф. Марин Върбанов” (отдел на музея). От 2007 г. е открита и нова зала в общинска сграда в центъра на град Оряхово, която е определена за картинна галерия.




