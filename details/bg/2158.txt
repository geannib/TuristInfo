Гушовският манастир „Свети Архангел Михаил“(„Св.Рангел“) се намира на около 7 км югозападно от Чипровци.До мястото води добър чакълиран път, достъпен  за леки коли.
Природата около манастира и гледките които се открояват от него са божествени-истинска благодат.
Според местната легенда преди много години на този ден хората са ходели в планината при манастира, а от Балкана слизал  елен, който носел името Гушовец, което идвало от бялото петно на гърдите му. Хората го чакали да си почине и да пие вода и го принасяли в жертва. Един път обаче еленът закъснял и хората го заклали преди да си е починал, и да е пил вода. Оттогава, никога повече не дошъл елен.
Народната памет е съхранила тази легенда и я свързва с датата на  избухването на Чипровското въстание- 6 септември. От незапомнени времена до днес всички чипровчани почитат 6 септември, като се събират до останките на Гушовския манастир и правят народна трапеза-курбан.
Не се знае кога е бил създаден Гушовския манастир, но в действителност е бил опожарен и разорен след трагичния развой на Чипровското въстание през 1688 г. Има сведения, че тук оттеглилите се въстаници са дали последен отпор на освирепелите орди.
Знае се и, че в началото на XVII в. владиката отсядал тук при идването си от София.
Гушовският манастир играе не по-малка роля от Чипровския “Св.Иван Рилски“, както за историческата наука, така и за развитието на Чипровци като културно-просветно средище.
От някогашния манастир днес са останали зидовете от църквата и купчини камъни от манастирските сгради.
Манастирският храм представлява еднокорабна, едноапсидна постройка с притвор. Стените му са градени с ломени камъни споени с хоросан, днес те са изцяло вкопани в земята на дълбочина до 2 м. В северозападния ъгъл са каноничните проскомидийна ниша и умивалня, има две ниши и от двете страни на входа на западната стена.
За това, че църквата е била някога отвътре украсена със стенописи говорят, срещащите се тук-таме малки живописни фрагменти.
Силно въздействащ е каменният кръст величествено извисяващ се на хълмчето северозападно от манастира.
Това което се е направило за почти неизвестния допреди няколко години Гушовски манастир, може само да бъде пример за подражание, чест прави и на организаторите на това начинание.


