Куклен театър Видин е създаден през 1975г. Той се субсидира от Министерството на Културата на Република България и Община Видин. Театърът има своя творческа трупа, която се състои от десет актьори, както и технически персонал и администрация. Разполага със зала от 150 места. Пътят му от една случайна сцена до днес, в лицето на един развиващ се и търсещ театър, е дълъг и трънлив. Някои от най-важните събития са написани на ръка в летописната книга на театъра. 
Началото на видинския куклен театър е обвързано с една (не)обикновена инициатива- през 1965- 1966 година няколко артисти от драматичния театър полагат основата на малка куклена сцена, предусещайки нуждата от тази форма. Едно от първите заглавия на този самоорганизирал се състав е „Аленото цвете” по мотиви от руски народни приказки. По-късно към народното читалище „Цвят” се оформя самодеен куклен състав. На 13-ти октомври, 1975г. се обявява конкурс за актьори- кукловоди. Той се провежда в комисия с представители  на ВИТИЗ „Кръстьо Сарафов” , ръководството на читалището и бившия съвет за изкуство и култура. Съставът започва да функционира като куклен театър с щатни бройки към читалището. Следваща важна година от историята на театъра е 1980-та, когато той вече получава своя сграда с 180-200 места, която започва да функционира на мястото на „изгорялото кино”.  Този период е силен и за развитието и обогатяването на културата на актьора- среща с повече режисьори, работа с различни видове кукли, изграждане на декор и участие в процеса по създаване на самата кукла, цялостна задълбоченост в техниката и спецификата на играта в кукления театър.
Ключова дата в утвърждаването на кукления театър като отделна институция е одържавяването му. На 30- ти април, 1981г. това събитие е вече факт и театърът може смело да поеме по своя творчески път на развитие.

Държавен куклен театър Видин търси свое отличително излъчване от самото си създаване. В този дълъг път на самоизграждане и оцеляване той се е стремял да задържи тази характерност и автентичност-  това, което прави един театър разпознаваем сред другите. Видинският театър продължава да изгражда пространство, в което се търсят нови изразни средства и се развива театралният език. Бори се за жанрово и стилово многообразие в своята продукция, реализира срещи с интересни творци, разчупва предразсъдъка за облика на „провинциалния” театър.
Държавен куклен театър Видин се опитва да обогати зрителския интерес- от най-малката публика, което е основна мисия на театъра, към младите и възрастните.
Годишно се осъществяват пет нови постановки, като в игралния си афиш видинският куклен театър поддържа  около 15  заглавия. През годината се изиграват около 300 представления в града и региона, както и на подходящи сцени в страната и чужбина.
Държавен куклен театър Видин има участие в много национални и международни театрални форуми и е носител  на редица престижни награди.
Театърът има успешни гастроли в Германия, Австрия, Сърбия, Албания, Монголия, Хърватска, Румъния , Унгария, Белгия, Русия.


