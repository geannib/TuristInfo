Църквата “Св. Георги” е разположена в източното подножие на крепостта Трапезица. Представлява масивно изградена каменна постройка с размери 10,40 х 5,12 м. По план черквата е еднокорабна, едноапсидна с притвор от запад и полуцилиндричен свод. Във вида достигнал до наши дни, храмът е изграден в началото на XVII в. Информация за това се съдържа в ктиторски надпис разположен над входната врата към притвора. Той гласи: “Този божествен и пречист храм на светия преславен Великомъченик Георги Победоносец беше издигнат и украсен чрез общото дело и усърдната работа и различните жертви на знатния господин Параскев и Ирина, по времето на архиепископа Гавраил през годината 7124 (1616 г.) Беше започнат на 15 март и завършен на 20 май”. Важно е да се отбележи, че храмът от 1616 г. издигнат върху основите на църква, която най-вероятно е функционира през столичния период на Търновград.

Иконографската програма в наоса е опростена и лесна за възприятие. В центъра на олтарната конха е разположено изображението “Св. Богородица Ширшая небес”, над него “Слизането на св. Дух при апостолите”, а под него – “Евхаристия”. В олтарната част са изображенията на св. Кирил Александрийски, св. архидякон Стефан, св. Йоан Дамаскин, св. Василий Велики и др. В протезисната ниша е изписана сцената “Христос в гроба”.

В първия регистър на северната и южната стени на наоса са изписани светци-войни: св. Димитър, св. Георги, св. Теодор Тирон, св. Теодор Стратилат и др. На западната стена са изображенията на жени-светици, сред които се откроява това на св. Параскева. Вторият и третият регистър на северната стена е изпълнен от фризове с медалиони в които са изписани многобройни християнски светци. Западната стена на наоса е заета от многофигурната композиция “Успение Богородично”. Тя е флангирана от изображенията на три епизода от цикъла “Страсната седмица” – “Тайната вечеря”, “Носенето на кръста” и “Изкачване на кръста”.

В притвора на храма има запазени останки от два живописни слоя. От първия са оцелели “Сътворението на света” и фигурите на пророк Илия и старозаветния праведник Енох. При второто изписване е илюстрирана темата “Страшния съд”. Консервацията и реставрацията на храма е осъществена в периода 1968 – 1971 г. по проект на арх. Боян Кузупов.


