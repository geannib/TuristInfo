GEAMIA HUNCHIAR are o însemnătate imensă pentru istoria și multiculturalitatea Constanței, fiind cel mai vechi edificiu de cult musulman din oraș. Filele istoriei ne povestesc că, la începutul secolului al XIX- lea, Constanța, care ocupa atunci doar zona peninsulară (actuală zonă istorică, de la Cazino până aproape de Muzeul de Artă Populară), era mărginită de un zid de apărare cu bastion construit de turcii care stăpâneau Dobrogea la acea vreme. Acest zid de apărare a fost distrus între anii 1828 - 1829, din el rămânând doar un morman de pietre albe. Din acele rămășițe a fost înălțată în anul 1867 frumoasa geamie Hunchiar, al cărei nume înseamnă în limba turcă "guvernator".Având o arhitectură specifică stilului maur, Geamia Hunchiar este un edificiu simplu, alcătuit dintr-un corp principal de formă pătrată, care adăpostește sala de rugăciuni, și un minaret înalt de 24 de metri, prevăzut în partea superioara cu un cerdac. Din minaret, care este echivalent cu clopotnița bisericilor creștine, se face chemarea la rugăciune. În trecut, imamul, preotul, musulman, urca de 5 ori pe zi în vârful minaretului pentru a anunța credincioșii, în limba arabă, că a sosit vremea rugăciunii. Și astăzi se poate auzi chemarea imamului, rostită în limba arabă, din minaretul geamieiHunchiar. Singura diferența este că imamul nu mai urcă în cerdacul minaretului, ci se folosește de difuzoare pentru a răspândi în văzduh chemarea la rugăciune. În timpul celui de-al doilea război mondial geamia Hunchiar a fost serios avariată, fapt care a dus la închiderea sa. Lăcașul de cult a rămas în acest stadiu până în 1990 când reprezentanții cultului musulman s-au ocupat de renovarea sa. Încă mai pot fi observate bucățile de piatra albă care au alcătuit zidul de apărare al Constanței. În interior, geamia Hunchiar este prevăzută cu o sală simplă, de formă pătrată unde credincioșii se roagă. Podeaua este acoperită în totalitate de covoare persane foarte frumoase, iar pereții sunt lipsiți de picturi care să redea scene religioase. Singurele obiecte care înfrumusețează pereții geamiei sunt câteva tablouri în care sunt scrise cu litere arabe versete din cartea sfântă, Coran. Principalul element de cult din interiorul geamiei este mihrabul, locul de unde imamul oficiază slujbele religioase. Acest altar, dacă putem să-l numim așa, reprezintă o "nișă" în perete și este îmbrăcat într-o faianță specială, adusă din Turcia și inscripționată cu versete din Coran. Dinaintea mihrabului este așezat un covor persan roșu, lucrat manual, dăruit în 2001 de președintele Turciei. De reținut este faptul că mihrabul este orientat întotdeauna către orașul sfânt al musulmanilor, Mecca. În dreapta mihrabului se află minbarul, locul din care imamul predica în zilele de vineri și în zilele de sărbătoare. Minbarul reprezintă calea lui Allah și apare sub forma unui balcon de lemn cu trepte. Numărul scărilor este întotdeauna impar și variază în funcție de mărimea lăcașului de cult. 
