Орлова могила е защитена местност в община Добричка. 
Защитена област „Орлова могила” се намира само на 22 км. от град Добрич, малко преди с. Орлова могила.

Това уникално кътче е запазило многобройни находища на красивия и ароматен божур. В местността са запазени и остатъци от горска степна растителност, близка до онази, която е била характерна за Добруджа в миналото. Голяма част от видовете в тази екосистема са редки или застрашени. 
В далечното минало Добруджа е била една безкрайна лесостеп. За да освободят така нужните им земи за обработка и пасища обаче хората започват да изсичат горите. Така в продължение на столетия Добруджа постепенно променя облика си, като селскостопанските площи постепенно изместват горите и тревните екосистеми. Това продължително антропологично влияние прави опазването на все още съхранените екосистеми на естествената растителност една от основните задачи на добруджанци.

