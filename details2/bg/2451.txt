Историческият музей в село Зафирово е единствен в община Главиница. Създаден е през 1987 г. по инициатива на местното читалищно настоятелство. В него са изложени изключително експонати, свързани с местната история. Музеят се помещава в едноетажна сграда в романски стил, намираща се в центъра на селото. Стопанисва се от Кметство Зафирово. 
В първата зала са изложени първобитни сечива, историческа карта, изработена от немския професор Хазе. На тази карта са изобразени римски провинции, римския крайдунавски път, както и останки от тракийската могила, намираща се между селата Сокол и Зафирово. Във втората зала на музея са представения дървени и битови сечива, глинени съдове, битови тъкани престилки, възглавници, пешкири, мъжко и женско облекло. 
Фрагментите от керамика произхождат открито край с. Малък Преславец неолитното селище от преди 6000 г.пр. Хр. 
В музея могат да се видят още прабългарски накити и стрели, датиращи от VII – IX век, намерени също в с. Малък Преславец. Друг експонат представлява тракийска погребална урна с остатъци от човешки кости, датиращи от VI – IV век пр.Хр., която е намерена в землището на с. Зафирово. Един от най-автентичните експонати е бърдук за съхранение и сервиране на вино и ракия. Съхранени са и много уреди, които са били част от ежедневието на българската домакиня. Такива са гребенеца, който е служел за чепкане на вълна; чакръка, който се е използвал за пресукване на преждата; комбинирани чакрък и хурка, които са били използвани за получаване на прежда и стойка за съхранение на вретена. Представени са също така традиционни добруджански носии, върху част които се усеща влияние от съседна Румъния. 

