Църквата "Света Троица" в село Айдемир е изградена през 1833 г.. Това е най-старият църковен храм в Силистренска област  и един от първите в цяла Добруджа след Освобождението. Строителството му е извършено с прякото участие на българите от с. Айдемир и от руски войници, които са участвали в руско-турската война от 1828-1829 г., завършила с подписването на Одринския мирен договор. Храмът е построен от плетени пръти и измазан с кал. Тържествено е осветен от митрополит Григорий на 11 юни 1834 г. в деня, когато се чествал празника на Света Троица - Петдесетница.

Обзавеждането на храма е дело на руски воини, които са доставили и някои от иконите. От това време са и два свещника, направени от цевите на руски пушки. Оригинални са и изографисаните хоругви, на които личи надпис „Казан 1829”, двуметровият задпрестолен кръст в олтара и копринената плащаница. Съхраняват се стари икони и книги, изпращани от редица духовни средища на Русия и други съседни християнски страни. Освен подарените руски икони, от времето на освещаването на храма са също така и иконостастните икони, които са дело на тревненския иконописец Цани Досев, син на Теодоси Коюв, който по това време е живял и зографисвал в Добруджа заедно със синовете си Цани, Ангел и Витан.

Първият свещеник служил тук е поп Тодор. Той е бил родом от с. Айдемир. Към църквата е имало и една стая за училище. Тук през 1857 г. е учителствал Илия Блъсков, син на големия възрожденски учител и книжовник Рашко Блъсков. 

