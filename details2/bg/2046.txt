Църквата е построена през 1853 година. Тя е паметник на културата със забележително творения. Носи името на Свети Харалампий, магнезийски епископ, който е проповядвал Христовото учение. Разрушителното земетресение в Шабла от 1900 г. обаче срутило до основи започнатото, като значителните материални щети преустановили временно работата. Особено трогателни са списъците, запазили имената на пожертвувателите, които съдържат и най-дребната лепта, постъпила за боголюбивото дело. Завършването на строежа на храма било около 1908-1909г, след което бил осветен от Варненско-Преславския митрополит Симеон.

Цялата сграда на храма е от камък. Доскоро камбаната беше закачена на дървото вляво от входа. Сега се изгражда камбанария. Храмът "Св. свщмчк. Харалампий" е трикорабна базилика. Построена е от майстор Христо Божков- Загореца. Най-старите икони в църквата са от 1857 година и са рисувани от известния в Добруджа зограф - Захари Цаньов от Трявна. През 1999г е препокрит, а интериорът претърпява основен ремонт, започнат от отец Василий Селемет през лятото на 2000г. В него се включват както всички енориаши, така и граждани с доброволен труд и осъществяват дарителски акции. Така със задружни усилия за пет месеца, до навечерието на Рождество Христово – 23 декември, изцяло преобразяват облика на притвора, наоса и олтара. Обстановката в храма впечатлява с особената светлост, създавана от белия мрамор и златистия бронз на иконостаса.

