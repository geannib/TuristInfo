Началото на музейното дело в град Горна Оряховица е поставено през 1962 г. Структурата на музея включва специализиран отдел „История” със следните направления: Археология; Етнография; Туризъм; Фондове; Научен архив. Също така функционира библиотека с над 5000 единици. Музеят разполага със щанд за сувенири, рекламни издания и книги.
Исторически музей – Горна Оряховица е носител на отличието Най-добър музей за 2009 година в регион Централна Стара планина на Регионална туристическа асоциация „Стара планина“. 
Исторически музей – Горна Оряховица съхранява историческото наследство на града и региона, обособено в шест раздела – Археология, Етнография, Възраждане, Учебно дело, Националноосвободителни борби и Стар градски бит. Музеят ежегодно организира серия тематични изложби, с които по атрактивен начин представя забравени и слабо известни експонати и факти от историята и бита на града.
На 30 май 2015 г. в музея бе открита нова експозиция, посветена на най-известния местен деликатес – горнооряховски суджук. Изложбата представя, чрез запазени оригинални предмети и фотографии, историята на прочутия колбас през вековете – от първите рецепти за приготвяне до получаването на Защитено географско указание през 2011 г. 
Средищното положение на Горна Оряховица и нейната близост до старата българска столица Велико Търново са факторите, обусловили археологическите богатства, който се откриват на територията на общината. Освен на крепостта Ряховец, първообразът на града, през последните 20 години се провеждат редовни археологически разкопки на още 7 обекта. Намерените находки са най-атрактивната част на експозицията на музея. В него е изложено и едно от най-старите фотографски студия, запазени и достигнали до нас в автентичния си вид от ХІХ в.
Акцентът в експозицията на музея е върху участието на Горна Оряховица в Априлското въстание 1876 г. като столица на Първи революционен окръг. Също така Историческия музей ежегодно организира серия тематични изложби, с които по атрактивен начин представя забравени и слабо известни експонати и факти от историята и бита на Исторически музей града. През 2007 г. бе реализирана поредицата „Пороците на горнооряховчани”, през 2008 г. „Навиците на горнооряховчани”, а през 2009 г. „Традиционни занаяти на горнооряховчани”. 
Музеят представя често и собствените си колекции от пощенски картички, часовници, календари, радиоапарати, панаирни медали и железопътни принадлежности.


