Архитектурно-етнографският музей "Стария Добрич" е музей на открито, където се съхраняват, представят и развиват традиционните добруджански занаяти от края на ХІХ и първата половина на ХХ в. Намира се в центъра на съвременния град Добрич, на мястото на някогашната Одун чаршия. Във възстановената стара градска чаршия потомствени майстори продължават многовековната традиция на своите занаяти. По стари ръчни технологии и с оригинални инструменти в повече от 30 работилници се изработват традиционни изделия на грънчарството, ковачеството, везбарството, тъкачеството, бъчварството, абаджийството (производство на груб вълнен плат), златарството и други. В центъра на комплекса е възстановена старата часовникова кула, строена през ХVІІІ век, която е достъпна за туристите.

В етнографския комплекс се организират фолклорни представления, както и демонстрации на стари български занаяти. Предлагат се и образователни програми за изработване на предмети по стари техники, с традиционни народни инструменти. В изложбената зала на комплекса е изградена постоянната експозиция "Археология на Добруджа" и е създаден Учебен музей, който представлява частична възстановка на възрожденско училище от ХІХв.

Изложбата "Археология на Добруджа" представя световноизвестния археологически "Селищната могила Големия остров" и свързаните с нея некрополи на западния бряг на Дуранкулашкото езеро. В този комплекс са разкрити девет строителни хоризонта от новокаменната, каменно-медната, бронзовата епоха, античността и ранното средновековие с обща хронология от 5250 г. пр. Хр. до ІХ–Х в. сл. Хр.

