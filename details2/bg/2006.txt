Днешната ботаническа градина съществува от 1955г. Част от общата и площ (194 декара) е защитена от закона. Мястото е чудесно както за любители, така и за експерти в областта на растенията. Голямото биоразнообразие и естествените екосистеми трябва да се видят от всеки.

Архитектурно-парковият комплекс „Двореца“ също се намира в „двора“ на ботаническата градина. В началото на ХХ век той е бил използван от Мария Александрина Виктория де Единбург (румънска кралица) като резиденция. Днес могат да се видят красивите градински тераси, зелените арки, стръмните стълби, множеството водни канали, големия водопад и т.н.

В ботаническата градина има над 3000 вида растения от цял свят, между които субтропични и тропични екзоти. Там се намират около 370 етикирани растения, храсти и дървета. През топлите месеци в годината се прави експозиция на открито от сукуленти (някои от тях цъфтят през 100 години) и кактуси, които са над 600 вида. Целогодишно те могат да се наблюдават в закрито помещение. Има и зимоустойчиви кактуси, които привличат вниманието на посетителите. Сред дърветата присъстват много редки видове като бонбонено дърво, каучуково дърво, древно гинко, книжно дърво, лирово дърво, метасеквоя (това дърво е смятано за изчезнал вид, докато не било открито живо от академик Николай Стоянов при експедиция в Китай) и т.н. Цветята в градината са оформени много красиво. Сред тях могат да се видят както летни, така и защитени видове, папрати, лиани, вечнозелени храсти и др. В градината има красиви водни лилии и магнолии. Входът е аранжиран по великолепен начин с едногодишни растения. В розариума могат да се видят различни видове хибридни рози с очарователен аромат. Ботаническата градина е красива през всички сезони на годината.

