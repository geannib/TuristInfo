Град Килифарево се намира на 11 км южно от Велико Търново. Историческият музей в град Калифарево се помещава в Сералиевата къща, която е построена през 19 век. Музеят притежава богат документален, снимков и веществен фонд, който представя района на Калифарево от дълбока древност до днес.

Етнографската част от експозицията e разгърната в два плана: интериор на богато занаятчийско семейство от края на ХІХ в., в който съжителстват българският и европейският бит и интериор на традиционен селски бит също от ХІХ в.

Материалната култура и етнографските особености на района са изложени посредством открита експозиция в специално направени навеси в двора на къщата. В естествената си среда е разположен богат веществен материал от суровини, инструменти и производи на селското стопанство, транспорта и характерните тукашни занаяти и добавъчни поминъци – коларство, бъчварство, кацарство, виларство, предачество, мутафчийство, грънчарство, каменоделство и др. от втората половина на ХІХ – началото на ХХ в.

Впечатляваща е и представената голяма колекция от оброчни и надгробни плочи – истински шедьоври на каменната пластика от Възраждането.

В приземния етаж на къщата е оформена художествена галерия съдържаща различни картини, графики и скулптури.


