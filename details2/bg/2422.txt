Каменският манастир Възнесение Господне се намира в село Каменци, на около 40 км от град Силистра. Мястото, на което е разположен манастирът, винаги се е смятало за свято, но не е ясно колко църкви и манастири е имало преди всичко да бъде разрушено по време на османското владичество. Понастоящем манастирът е девически.

В годините на османско иго на мястото на днешния Каменски девически манастир е имало голям мъжки манастир, който е бил опустошен и изгорен. Сегашният манастир възниква около построената през 1906 г. църква, която може да се види и днес. Църквата впечатлява с размерите си и добре запазените стенописи и икони. Преди половин век в нея са ставали до 15 венчавки на седмица, а в двора й е погребан първия свещеник - отец Трифон. 

Каменският манастир е разположен в живописна местност, в която се смята, че въздухът и водата имат лечебни свойства.

