Обреден дом - Тутракан е паметник на културата от 1897 г. Това е старата тутраканска прогимназия, построена от изкусни майстори строители, адаптирана днес за обреден дом със стенописи и витражи, с огледални зали и стилни мебели, умело съчетаващи традиции и съвременност.

На 29 май 2014 година в сградата на Обреден дом - Тутракан се откри Художествена галерия. В нея са експонирани произведения на изобразителното изкуство от 1985 г. до 2013 г. на преподаватели от Художествения факултет на ВТУ "Св. Св. Кирил и Методий" и техни студенти, на утвърдили се български и чужди художници.





