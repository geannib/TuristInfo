Историческият музей в Дулово е създаден през 1998г. и има четир отдела: „Археология“, „Етнография“, „Нова и съвременна история“ и Художествена галерия. В експозицията над 3 хиляди артефакти разкриват миналото на региона от повече от 5 хиляди години преди Христа, античността, траките, Средновековието и до наши дни. Именно това разнообразие на историческата картина привлича посетители – предимно ученици, както и гости на Дулово. Те остават изненадани, че регионът има такова богато минало.

В отдел „Археология“ най-интересни са сребърните монети (тетрадрахми) на Александър Македонски, скитски пръстени и накити от четвърти век пр. Хр., артефакти (керамика, накити, монети, костени изделия и железни инструменти) от 4 средновековни крепости от Дуловския край. Особено интересни са обектите намерени в двете крепости „Картал кале“- Орлова крепост и „Аязмото“ до с. Руйно. Двете крепости са били проучени съвместно с археолози-студенти от Тараклийския университет в Молдова. Там са открити камък от крепостната стена със старобългарски сграфито знаци на рода Дуло, византийска златна монета „фуре“, костени инструменти и други. От същия район е и оловен амулет от Х век срещу болестта „трескавица“. В района на Руйно е открит и старобългарски меч (сабя), който днес се намира в експозицията на Националния исторически музей в София. 


