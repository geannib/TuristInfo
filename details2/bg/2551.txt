Къщата-музей Иларион Макариополски е една от най-интересните къщи в града, с голяма историческа и архитектурна стойност, от типа на богатите еленски талпени къщи. Къщата е реставрирана, но в нея е запазено цялото обзавеждане и предметите на Иларион Макариополски. Тя е паметник на културата с национално значение. В нея са се родили борецът за църковна независимост Иларион Макариополски, брат му Никола Михайловски – виден книжовен и просветен възрожденски деец и неговият син- поетът сатирик Стоян Михайловски. В една от стаите през 1863 година е основано еленското читалище „Напредък”.

Освен историческо значение тази къща има и висока архитектурна стойност. Тя е от типа на богатите еленски талпени жилища. Строена е около 1710-1715 година от камък и дърво на три последователни етапа на застрояване, които не нарушават единното въздействие на постройката. Градена е с комбинация от два материала – камък и дърво, като преобладава дървото. Сградата е двуетажна, с раздвижен обем и живописен външен изглед – големи стрехи, чардаци, решетъчни прозорци.

В приземния етаж са разположени избите, складовете, конюшнята и една стая за живеене. За горния етаж водят две отделни стълби – едната закрита, в западната част, а другата открита – в източната част на къщата. Половината от чардака е заета от повдигнат одър. На него в летните дни е почивало голямото семейство.

В източната част от двора на тази къща се намира Хаджихристовата чешма. По-рано се е намирала на главната улица срещу родната къща на писателя Петко Юрданов Тодоров, но при регулацията на улицата се е наложило да бъде преместена. Строена е през 1754 година от Кара Йоан от Арбанаси, прачичо на Макариополски. Подновявана е през 1813 година от хаджи Стоян Михальов, баща на Макариополски.

В сегашния и вид е поправяна през 1873 година от хаджи Христо, брат на Иларион Макариополски. От там носи името си Хаджихристова чешма. Близо до нея се намира бюст-паметник на Макариополски.

В къщата - музей са разположени 4 експозиции: "Бит и култура от епохата на Възраждането"; "Петко Ю. Тодоров - живот и творчество"; "Портретна живопис на Еленски художници" и „Християнското изкуство 15-19 век”.


