През І хил. пр. Хр. на мястото на съвременния град  Балчик е разположен древнотракийският и древногръцки полис "Круни". Той заема обширна площ, оградена с масивна крепостна стена. На север стига до съвременната автогара, на запад стената му върви западно от главната улица, обхващайки част от днешния център на града. Южната стена тръгва от Историческия музей  на град Балчик и е продължава южно от главната улица до улицата южно от Художествената галерия и реката, източната стена тръгва на север по реката. През периода ІІІ–VІ в. сл. Хр. границите на късноантичния Дионисополис се разширяват, стигайки до Дженни баир и морето. Оскъдните археологическите проучвания, проведени до момента в съвременния град, все пак позволяват да се надникне в тайните на старогръцкия полис. Те потвърждават, че полисът е водил оживена презморска търговия и е разполагал с добра производствена база и богат хинтерланд: работилници за тракийска керамична продукция, лозя, терени за земеделска продукция, риболов.
В средата на VІ в. сл. Хр.  мощно земетресение, последвано от страховито нахлуване на морската стихия по цялото крайбрежие, връхлетява града. В резултат на това свлачищните процеси в района  се ускоряват и полисът се срива до основи. Оцелялото население на античния град се премества в новото укрепление, което започват да издигат още в самия край на V и началото на VI век. То е разположено върху платото на равнината, северозападно от центъра на сегашния град Балчик, на територията на сегашния квартал „Хоризонт”, на около 1 км от морския бряг. Заема ъгъла на високото до 220 м крайморско плато, образуван между стръмния и на места отвесен склон към морето от юг и една широка и дълбока долина от изток. Крепостта има неправилна, силно издължена от юг–югозапад на север–североизток план. Отстои на повече от 300 м от южния склон на крайбрежното плато и заема края на неговата тераса и горната част от склона към долината на изток.
Територията на крепостта е близо 150 дка, поради което тя все още не е напълно проучена. Разкрити са част от крепостните стени, портите и отбранителните кули. Смята се, че строежът на укреплението е започнат от император Анастасий и е завършен от император Юстиниан І, като се предполага, че довършителните работи са форсирани във връзка с последствията от катострофалното наводнение от 544/545 г. След тази година явно населението напуска античния Дионисополис и се нанася тук. 

