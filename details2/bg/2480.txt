Родната къща на Петко Славейков в град Велико Търново е реставрирана през 1971 година. Тя е един от обектите на Регионален исторически музей. Пред нея е положен паметник, дело на скулптора Благой Илиев. В къщата не се допускат случайни посетители. Необходимо е да се направи предварителна заявка, още от предхождащия ден.

Петко Р. Славейков е роден във Велико Търново на 17 ноември 1827 г. в дома на Рачо Казанджията. Всъщност раждането става в килия на храм "Св.Св. Кирил и Методий" на около 100м над къщата. Майка му, Пенка, умира при раждането, а детето е спасено по чудо. Дядото на Петко Славейков, Рачо Чехларя, е от Банско или Якоруда. Заради убийството на турчин, който го принуждавал да го пренася на гръб през река Глазне, е принуден да избяга и се преселва в Търново. 
Бащата на Петко също е наречен Рачо, но се заема с казанджийство. Той е слабо образован, но е с горд български дух. В селото на майка си, Вишовград, Петко вижда славеи, които го впечатляват дотолкова, че променя фамилията си на Славейков.


