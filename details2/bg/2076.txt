Държавно ловно стопанство "Балчик" се намира в югоизточната част на Добруджа, на около 480 км от София и едва 45 км от Варна.
Средната надморска височина в района е 150 м. Средната годишна температура се движи от 10 ºС до 12 ºС. Климатът се характеризира с мека и влажна зима и горещо, но сравнително сухо и слънчево лято. Годишното количество на валежите се движи от 480 до 580 мм, което показва, че районът е един от най-сухите в страната. Средният брой на дните със снежна покривка е 70. 
Релефът е разнообразен – равнинен в югоизточната част на Добруджанското плато и хълмист в Батовската долина, през която преминава р. Батова с обща дължина 39 километра.
На север стопанството граничи с Република Румъния, а на изток опира на Черноморското крайбрежие. Територията на ДЛС – Балчик е разположена на землищата на пет общини – Балчик, Каварна, Шабла, Добричка и Аксаково. Общата площ на стопанство- то е 15 913 ха, от които едро дивечовото ловно стопанство е обособено върху площ от 7495 ха.
На територията на стопанството се намират два резервата, един природен парк и три защитени местности.
Характерни за региона са  широколистните гори от цер и  дъб с  подлес от дрян, леска, габър.
Основните видове дивеч, които обитават територията на стопанството, са: благороден елен, дива свиня, елен лопатар, муфлон, сърна. 
Силата на стопанството е в лова на прелетен пернат дивеч. Много успешен е ловът и на фазан, патици, диви гъски, бекас, гургулица, пъдпъдък. 
Най-добрите отстреляни трофеи в стопанството е световен рекорд на благороден елен и капитални трофеи от глиган, муфлон и сръндак.
Най-добрите отсреляни трофеи през последния ловен сезон са златни, сребърни и бронзови медали от сръндак, глиган и муфлон.
Държавно ловно стопанство „Балчик” разполага с новопостроен ловен комплекс „Шабла” на брега на Черно море, в който са изградени 4  луксозни самостоятелни къщи  с 1 апартамент и 10 двойни стаи.  В сърцето на  едро дивечовото ловно стопанство са разположени  уютните  ловен дом „Батова”  с 4 двойни стаи и ловна хижа „Долище” с 2 двойни стаи. 
Непосредствено до стопанството се намират курортните комплекси “Албена” – на 15 км и “Златни пясъци” на 30 км. Това дава възможност за организиране на различни екскурзии през свободното време на гостуващите ловци – водни спортове, риболов, посещения на исторически забележителности и други.


