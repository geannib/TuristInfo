Крепостта Дръстър (Римско име Дуросторум) се намира в границите на днешния град Силистра. Най-вероятно градът е възникнал като тракийско селище, на чиято база римляните изграждат голям и добре укрепен град-крепост по река Дунав. Градът процъфтява в първите векове III-II пр.Хр. под името Дуросторум до 238, когато е унищожен от карпите. 

Античният Дуросторум е основан през 106 г. сл. Хр., когато по нареждане на император Траян на територията на днешния град е настанена една от елитните единици на Римската империя - ХІ Клавдиев легион. Това е началото на една забележителна и славна история. През 169 година императорът - философ Марк Аврелий обявява Дуросторум за самоуправляващ се римски град - муниципиум. Управлява се от двама избрани дуумври, двама техни помощници едили и двама квестори - касиери на общината.

Засегнат е от инвазията на костобоките през 170 г., но бързо се възстановява.

Между ІІ и VІ век Дуросторум е главният фортпост на империята срещу варварите. Дуросторум като административно и стопанско средище и важна митническа станция е в своя разцвет: Издигат се големи и хубави обществени здания, храмове, базилики, бани и частни домове в града; мраморни статуи и барелефи по площадите, изградени са водопроводи...

През 238 година карпите превземат града, ограбват го и отвеждат жителите му в робство. Дуросторум за първи път е разорен. 294, 303 и 304 г. – римският император Диоклециан посещава Дуросторум, който от 296 става център на диоцез Мизия. 366-369 – през първата голяма война на Рим император Валент пребивава в Дуросторум.

През 377 г. готите разграбват и опожаряват града, но той после е възстановен отново. Тук през 390 е роден " спасителят на Рим" , наричан още " последният римлянин" Флавий Аеций.

От 527 до 565 г. по време на управлението на византийския император Юстиниян градът вече е с ново име – Доростол. Крепостните стени са възстановени след нападенията на хуните в 441 г. и на готите в 474 г. През 586 г. градът е превзет от аварите, но скоро Византия си го възстановява. През 594 г. византийският стратег Приск превръща Доростол във военна база за действия против славяните.

