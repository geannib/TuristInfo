Основан като професионален театър на 1 януари 1963 година. Има реализирани над 120 постановки. От сцената му са започнали своя път творци като Стефан (Теди) Москов. Участвал е в международни фестивали и турнета и е носител на много награди. Театърът е изнасял представления в Русия, Хърватска, Мексико, Германия, Швейцария, Италия, Унгария, Австрия, Испания и Афганистан.

През далечната 1952 година, месец февруари, актьорите от драматичния театър Михаил Михайлов и Николай Новаков подготвят първото куклено представление в Добрич - "Червената шапчица". Главната роля е поверена на Руска Цекова - художествен ръководител на Самодейният куклен театър в град Добрич.

На 1 януари 1963 година с постановление на Министерски съвет, кукления театър е одържавен и става филиал на драматичния. С постановление от 1 април 1981 година кукленият театър става самостоятелен институт.

За 60-годишната дейност на театъра са създадени 210 постановки, изнесени са около 12 400 представления пред около 1 209 000 зрители. Освен тях са изнесени над 150 представления в чужбина, от участия във фестивали и турнета - Словакия, Югославия, Мексико, Афганистан, Швейцария, Италия, Германия, Унгария, Австрия, Испания и многократно в Турция. Театърът е спечелил множество награди от участия във фестивали.

