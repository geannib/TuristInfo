Художествената галерия се помещава в старата сграда на основното училище в града, построена през 1909–1910 г. Ежегодно Галерията организира пленери и ателиета за млади и изявени художници. Тя носи името на големия български график Христо Градечлиев.

 Идеята за създаване на Художествена галерия в гр.Каварна датира от 70-те години на ХХ век, когато тогавашната градска управа започва да събира картини, чийто сюжет и тематика са пряко свързани с пейзажа и историческото минало на района. Първите картини, поставили началото на бъдещата експозиция, са: ,,Калиакра” на Петър Гочев, ,,Последната защита на Карвуна” и ,,Каварненското въстание-юли 1877 г.” на проф. Борис Данков и ,,Легенда за Калиакра” на Стоян Куюмджиев. През 1979 г. започва преустройство на местна училищна сграда за нуждите на галерия. Тя е строена през 1909-1910 г. и в нея се настанява основно училище. През периода 1916-1940 г. се ползва за румънско училище, а след 1941 г. е последователно основно училище, гимназия, селскостопански техникум и детска градина. Под ръководството на арх. Камен Горанов през 1981 г. сградата е адаптирана за нуждите на новосъздадената Художествена галерия, като изцяло е запазена нейната автентичност в интериора и фасадата.


