Римското селище Трансмариска възниква през 40-50 г. след Христа. До края на ІІІ в. то е постоянен военен пункт на Дунавския лимес. Във връзка с грандиозната строителна дейност и военна реорганизация на Дунавския лимес, Трансмариска е посетена от император Диоклетиан през 294 г. По негово указание започва изграждането на късноантичния кастел. Строителството на крепостта е завършено през 299 г., когато Диоклетиан за втори път идва в града.

Римската и византийска крепост, разположена под съвременния град, има площ от 65 дка. Част от кулите й са квадратни, включително и реставрираната кула №1 на северната крепостна стена, разкрита и археологически проучена през периода 1995-1997 г. Кулата притежава потерна на западната си стена. Реставрирана и консервирана е през 2000-2001 г.

В района заключен между улиците "Крепостта" и "П. Берон" е разкрита и Южната крепостна стена на Трансмариска с две бойни кули – едната подковообразна, а другата ветрилообразна. Тя представлява значим археологически паметник на културата и интересен туристически обект. 
Античен кастел "Трансмариска" е обявен за паметник на културата с национално значение през 1968 г.

