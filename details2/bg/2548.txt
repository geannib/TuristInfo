Къщата-музей на поета Асен Разцветников се намира в село Драганово, на около 15 км от Горна Оряховица. Музеят е уреден в родния дом на поета. Къщата е възстановена през 1986 г., а на следващата година по случай 90-годишнината от рождението на Разцветников тук е открит и музей.

Експозицията, разположена в седем зали на площ от 250 кв.м., съдържа богат материал с лични вещи и документи на поета. Могат да се видят книги с негови автографи, преводи на Гьоте, Молиер, Омир и други от руски, френски, немски и старогръцки език, документи и писма, разказващи за живота и творчеството му, писма, снимки и други любопитни вещи, принадлежали на Асен Разцветников.

В двора на къщата върху площ един декар има уредена и етнографска експозиция. Музеят на поета е филиал на Националния литературен музей. През есента на всяка четна година тук се провежда общински детски празник под надслов „Събуди се ясно слънце”.


