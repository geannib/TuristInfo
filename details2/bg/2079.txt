Местността Тузлата е съхранено от човешкия допир райско кътче, което се намира само на 4 км източно от град Балчик и е разположено край самия морски плаж. Районът е изключително подходящ за отдих и лечение сред природата. 
„Тузлата” е известна преди всичко с калолечебните и балнеолечебни условия, а наличието на крайбрежна морска ивица с прекрасни възможностите за отдих.
Основно средство за лечение  са наличната минерална вода и лечебната лиманна кал. Водата е хипотермална с температура 33 градуса и е слабо минерализирана, а тузленската кал е с много добри физико-химични качества и се черпи от съществуващите две лиманни езера. Тя е основното средство за лечение на заболявания на опорно-двигателния апарат, на периферната нервна система и на гръбначния мозък, както и на гинекологични и други заболявания. Съответно темперирана, минералната вода се използва за същите цели, като допълнително положително влияние оказват също така морският климат и морските къпания.
В медицинската практика лечебната кал се ползва от дълбока древност. У нас първите опити за калолечение се свързват с името на руския лекар Игнатов, който още през 1883 г. използва кал от Балчишката тузла.
Местността се намира на 4 км източно от гр. Балчик, като до там мже да се стигне с автомобил, велосипед или друго превозно средство. Няма редовен градски транспорт. Местността и зоната за плуване са със свободен достъп. 

