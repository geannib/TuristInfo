Едно от най-големите летни събития по р. Дунав се случва в Тутракан в края на месец юли  в изцяло обновения крайречен парк. „Огненият Дунав“ е кулминацията на ежегодно състоящата се седмица на реката, по време на която се състоят най-разнообразни културни и спортни събития. В последния ѝ ден се провеждат традиционният Празник на реката, включващ състезания с рибарски лодки, преплуване на река Дунав, кулинарни състезания за най-вкусна рибена чорба и най-добре приготвена риба на барбекю. Анимации и надпиване с боза, изложби на открито, представления на местните танцови и музикални школи допълват празника. Всяка година има и нови изненади като каране на скутери, летене с парапланер, туристическо корабче между Тутракан и Олтеница, опера под открито небе и много други.
Вечерта кеят става сцена на рок-концерти, а след настъпване на нощта в самата река се провежда светлинно-огненото шоу „Огненият Дунав”, завършващо с впечатляваща заря над потъмнелия  Дунав.  


