Параклис-мавзолеят “Св. Георги Победоносец” е  изграден в периода 1903-1907 г. в памет на загиналите руски и румънски войни в боевете около Плевен по време на Руско-турската война 1877/1878 г.  Предложението за строежа е внесено за обсъждане в комитета “Цар Освободител Александър ІІ” на 18 май 1902 г. В края на същата година е обявен национален конкурс, в който участват 12 български архитекти. На 23 март 1903 г. става известен победителят - арх. Пенчо Койчев. Монументалната сграда, паметник на признателността, е построена в български църковен стил.
На 24 април 1903 г. ген.-лейтенант Данаил Николаев, Юрий Бахметиев - руски дипломатически агент,  Н. Мишу - румънски пълномощен министър, д-р Стоян Данев - министър-председател, полковник Михаил Савов - военен министър и Драган Цанков - председател на Народното събрание тържествено полагат основния камък на параклис-мавзолея. За построяването му са изразходвани около 300 000 златни лева. Значителна част от тези средства били събрани като доброволни дарения от общини, околии и частни лица от цялата страна. Мавзолеят в Плевен е забележителен исторически и архитектурен паметник. 
Мавзолеят в Плевен е забележителен исторически и архитектурен паметник. В неговия образ са въплътени най-смелите търсения на възрожденските ни майстори. Елементите от българо-византийския църковен стил му придават тържествена монументалност и величественост. Мавзолеят има централно кубе и четири странични полукубета. Централният купол е висок 24 м и завършва с железен ажурен кръст. На северната и южната страна на Мавзолея са поставени големи мемориални плочи с имената на руските и румънските полкове, с офицерите и броя на войниците, загинали при Плевен. Горе по ъглите му с бронзови букви са отбелязани градовете, селата и бойните полета, където са се водили най-ожесточени и решителни сражения: Плевен, Шипка, Стара Загора, Пловдив, Шейново, Горни Дъбник, Гривица и др.
В  художественото  оформление участват проф. Жеко Спиридонов, проф. Марин Василев, проф. Иван Травницки,  Борис Михайлов, проф. Иван Мърквичка, проф. Антон Митов.
За уникалния интериор заслугата е на скулптори и художници, повечето преподаватели в Софийското рисувално училище, днес Художествена академия. Скулптурата на Свети Георги, която е над входната врата на музея, е дело на големия български скулптор Жеко Спиридонов. Само при определен ъгъл може да се забележи уникалното хрумване на автора – на челото на змея е поставен турският полумесец, а на върха на копието на светеца – кръст.
Херувимите в залата са изработени от друг голям български скулптор - Марин Василев, който е автор и на паметника на Васил Левски в Карлово. Стенописите са от преди 30 години и са правени от Иван Кожухаров. Уникален е иконостасът. Дърворезбата е върху позлатено липово дърво, дело на Ян Травничка. Любопитен факт е, че още преди да бъде монтиран, през 1906 г. иконостасът получава златен медал на Парижкото световно изложение. Иконите са рисувани от двама големи художници от онова време – Антон Митов и Иван Мърквичка. Те не следват църковните канони, а са истинска живопис. Рядко може да се види в българска църква Св. Георги да не е на кон, както и изображение на руския светец Александър Невски. Разкошният полилей е дарен наскоро от известното плевенско семейство Дяковски. Входната врата на Мавзолея е украсена с розети и плетеници в български народен стил. На северната и южната стена в храмовото помещение през 1959 г. бяха поставени две копия от картините на големия руски художник-баталист В. В. Верешчагин, участник в Освободителната война — „Пред атака“ и „Панихида“. По тясна стълба се слиза в костницата. В костницата има две паметни плочи: на западната страна с прочувствен текст от Стоян Заимов, за героизма и саможертвата на руските воини, пролели кръвта си за нашата свобода, и благодарността на признателния български народ, и от група кадети от Одеския кадетски корпус, посетили Мавзолея през 1910 година. В криптата на параклиса, в три саркофага, са положени кости на загиналите при битките за Плевен воини от многонационалната руска имперска и от съюзническата румънска армия. Костите им са били пренесени от общия гроб, в които са били заровени. Малкият парк около Мавзолея, обхващащ 4000 кв. м, е засаден с чемшири, кипариси, липи, декоративни храсти и рози. Алеите са постлани с разнобагрени речни камъчета по мотиви на българска народна шевица. Оградата е масивна. Изградена е от дялани каменни блокове и украсена от снаряди и гюлета. Пред нея се извисяват 6 и 8-дюймови руски обсадни оръдия – мортири. Пред Мавзолея до централната алея се намира вълнуващ надпис от чемшир: „Герои, вашите кости сградиха нашата свобода“.
Въпреки, че е параклис, тук църковни служби има само четири пъти в годината - на 1 март - денят на гибелта на руския император Александър ІІ, на 3 март, на патронния празник - 6 май и на 10 декември - датата, на която Плевен се сдобива със свободата си.
Параклис-мавзолеят “Св. Георги Победоносец” тържествено е открит и осветен на 3 септември 1907г., в присъствието на  княз Фердинанд І, Великия княз Владимир Александрович-син на император Александър ІІ, княгиня Мария Павловна и членовете на комитета ”Цар Освободител Александър ІІ”. 

