Тюрбето на Сабри Хюсеин, наричано още Софта баба теке, е религиозна мюсюлманска постройка в горната част на гр. Тутракан, от която се открива прекрасна гледка към р. Дунав.

Сабри Хюсеин е накшбендски шейх, живял от края на ХVІІІ до средата на ХІХ в. Тюрбето е построено около средата на ХІХ в. върху терасовиден терен и представлява осмоъгълно пространство с полусферично куполно покритие. Осемте ъгъла на пространството преминават в купола, който завършва без отвор на върха си, стените на постройките са масивни, изградени с камъни, а прозорците – с железни решетки.

Софта баба е роден в Бухара. Отива да учи в Истанбул. Бил е дервиш. Изпращат го като духовен учител в земите на Тутракан.
Погребан е в двора на Софта боба теке. По-късно се изгражда и самото теке. От Софта боба са останали и дълго време са съхранявани различни вещи – носии, конни такъми, брадвичка, доспехи, метален шлем и други, които обаче в последните години са откраднати, главно от иманяри. Заради свличащата се почва текето се руши и постоянно се налага да бъде укрепвано с камъни. Често камъните са намирани разхвърляни от иманяри, търсещи под тях злато.

На това място идват на поклонение представители на алиани от околни села и градове – Бисерци, Мъдрево, Севар, Преславци, Дулово, както и от самия град Тутракан, и от чужбина – Италия, Япония. Идват, палят свещи, молят се. Идват заради силата на Софта баба, който е избран за първия вожд на алианите.

Някои от местните хора вярват, че Софта баба е в техните къщи. Медине Али Аязар разказва, че той живее в тяхното мазе и обича да е чисто. Затова семейството чисти навсякъде и дори, като пере, не хвърля мръсната вода къде да е, а само в ямата. Медине разбира, че Софта баба е при тях по това, че чува чукане по прозорците, по вратите. Той често сънува Софта баба като старец или като млада жена булка.


