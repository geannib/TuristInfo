В централната част на Бяла черква, сгушен сред живописната зеленина на един от най-старите паркове, се намира Етнографският музей към Народно читалище „Бачо Киро 1869“. Той е разположен в интересна с архитектурата си сграда, построена през 1912 г., известна сред белочерковци като „старото читалище”. Музеят е открит тържествено на 10 май 2004 г., по случай 128-годишнината от Априлското въстание и празника на града.

Днес тази сграда е приютила богатата духовна и материална култура на селището чрез експозицията, уредена с  даренията на местните хора - прекрасни образци от тъкани, национални носии, шевици и накити, предмети от бита, земеделието и лозарството, занаятчийски пособия и изделия, документи и снимки. Събраното  материално и снимково наследство от 19-ти и 20-ти век оформи чудното съчетание от етнографска експозиция и фотоизложба, които изграждат цялостен „ретропортрет” на града.

Етнографската експозиция включва над 2000 предмета : оръдия на труда, облекло, съдове, накити, представящи бита и традициите на населението от региона.

