Владишки мост е построен през XVII век в град Велико Търново. Мостът има каменни устои и конструкция с дървен брод отгоре. Името му произлиза от това, че е близо до Търновската митрополия. Владишкият мост е бил единствен в Асенова махала и по него е минавало шосето за Арбанаси. Днес мостът се използва само от пешеходци, и в близост до него е построен каменен мост за колите. Мостът е една от забележителностите на града, защото от него се откриват невероятните гледки на околността. Оттам се хвърля богоявленският кръст в река Янтра.

Средновековната столица освен върху двете крепости на хълмовете Царевец и Трапезица се простирала и в приречните ивици на р. Янтра. В тази част на града са се намирали едни от най-представителните църкви и манастири през епохата на българското средновековие: “Св. 40 мъченици” и “Великата лавра”, “Успение на св. Богородица”, “Св. Димитър”, “Св. Георги”, “Св. Параскева”. По склоновете на хълмовете са се намирали жилищни сгради обитавани от многобройното столично население. Връзката между кварталите разположени на двата бряга на реката се е осъществявала от мост, който в по-късно време е бил наречен Владишки. Мостът е изграден с масивни каменни устои и дървена конструкция. От двете му страни е имало мощни бойни кули, които са служили за охрана на комуникацията. В приземията на кулите е имало и специални помещения, където е работела тогавашната митническа администрация. Тя осъществявала контрола върху заплащането на митата на стоките, които многобройните български и чуждестранни търговци докарвали в столичния град. В близост до моста се е намирала и т. нар. Шишманова баня. Това е единственото сравнително добре запазено хигиенно съоръжение от епохата на Второто българско царство оцеляло да наши дни.

