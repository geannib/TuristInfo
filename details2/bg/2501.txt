Хълм Света гора се намира в град Велико Търново и е бил културният и просветен център на старата столица, а също така и на целия европейски югоизток. Днес на него се намира Великотърновският университет. Сред растителността му има открояващи се алеи, пейки и детски кът, а понякога се провеждат и рокерски събития. 

Хълмът се нарича Света гора, защото през средновековието тук се намирали няколко манастира, между които и манастирът "Св. Богородица Одигитрия", в който Евтимий Търновски преместил книжовната си школа от манастира "Св. Троица". За хълма Света гора Григорий Цамблак пише: "При града Търново има едно място, отделено само с река. То се вижда цяло и е пълно с трева, напоява се обилно от течащи води и преди да наслади вкуса, наслаждава очите с волните си красоти; обрасло е счеста и пространно прохладна гора, пълно е с всякакви плодове и различни цветя." От течащите води на хълма Света гора, които описал Григорий Цамблак, днес не са останали никакви извори. През първите десетилетия на XX в. само един поток (т. нар. Тъмен поток) се спускал и вливал в Янтра до гара Велико Търново. До манастира "Св. Богородица Одигитрия" имало кладенче, наричано Безкаменното кладенче. Пътят, който вървял успоредно с Тъмния поток, наричали "винарския път", защото от него през реката се излизало направо в лозята на м. Мармарлия. При този път се намирало Трескавото кладенче. От него вземали вода, за да се лекуват болните от треска.

