Градският парк „Св. Георги“ се намира в непосредствена близост до централната пешеходна зона на Добрич. Паркът е създаден през 1860 г. и оттогава се е превърнал в любимо място за разходка, отдих, спорт и развлечение на гражданите и на гостите на града. 

Паркът е един от петте най-стари градски паркове в страната. Разположен е на обща площ от 430 дка и е обособен на няколко зони – старата градина, която е обявена за недвижима културна ценност на парковото изкуство, детски сектор, паркови езера, скално терасни градини и спортна зона. В парка могат да се видят някои от растителните видове, внесени от Европа в началото на миналия век. 

В началото на градския парк „Св. Георги“ се намира музеят по Нова и най-нова история. Някога на това място е имало сграда – средище на социалния и културния живот в града. Тук са се провеждали модерните тогава балове и вечеринки, матинета и соарета. По-късно известни италиански архитекти превръщат сградата в казино.

