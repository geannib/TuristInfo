"Етнографската къща" Добрич е част от Регионален Исторически музей Добрич. Намира в центъра на град Добрич, в непосредствена близост до църквата "Св. Вм. Георги". Построена е в периода 1860-1861г от неизвестен народен майстор балканджия в типичен за възрожденската епоха архитектурен стил.В наши дни къщата е реставрирана и превърната в музей. Нейната уредба представя бита и поминъка на добруджанското население от края на ХІХ и началото на ХХв.

В приземието на къщата са разположени: хаетът (предверие), в който е показано традиционното облекло на местното население; къщата (кухня); собата (стая за спане) и мазата, в която са експонирани оригинални съдове за приготвяне и съхраняване на зимнина, и селскостопански сечива и предмети, свързани с домашните занаяти.На горния етаж, в стаята за гости, е пресъздадена обстановката от дома на богат търговец, преселен от Котленско. В останалите помещения са възстановени уредбите на къща и шивашко ателие от 20-30 години на ХХ век. В непосредствена близост до тях е чардакът, заемал важно място в живота на семейството.

