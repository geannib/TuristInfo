Блатото Малък Преславец е обявено за защитена местност и се намира на 4 км северно от с. Малък Преславец, в непосредствена близост до р. Дунав.  Отстои на около 30 км от природен резерват “Сребърна” и служи за хранителна база на чапли, блестящи ибиси, лопатари, корморани и други гнездящи в резервата птици. В езерата и блатата се възпроизвеждат и съхраняват значителни природни и биологични ресурси като риба, миди, раци, тръстика, лечебна кал, сол и др. 

Блатото Малък Преславец е една от най-големите вододайни зони в Добруджа и една от малкото запазени влажни зона по р. Дунав. Характерни за „блатото” са островите от водни лилии и големите концентрации на редки и застрашени от изчезване водолюбиви птици.

Птичето богатство на района до този момент наброява 147 вида, като гнездящи от тях са 82 вида. Сред тях са сивата чапла, малката бяла чапла, нощната чапла, които са защитени видове. Могат да се видят още зимно бърне, зеленоглава патица, качулата потапница, гривеста чапла, голяма бяла чапла, ням лебед, белобуза рибарка, двата вида водни кокошки - зеленоногата и белочелата (лиската), градската лястовица.

През цялата година се срещат тръстиков блатар, мишелов, ливаден блатар, кос, сокол, белочела водна кокошчица - лиска (нейното присъствие говори, че водите на блатото са чисти), белоока потапница, голям гмурец, лятно бърне, корморан, воден бик, черноврат гмурец. 


