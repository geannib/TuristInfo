Намира се в северозападния край на селото. Изграден е от румънския народ за увековечаване паметта на неговите храбри синове, загинали в кръвопролитните битки през Освободителната война от 1877-1878 г. Наблизо са историческите гривишки редути, където са паднали най-много румънски воини, сражавали се рамо до рамо с руските богатири в епичните боеве за освобождението на Плевен през 1877 г.
Мавзолеят е строен от 1892 до 1897г., а откриването му е станало в 1902 г. по случай 25-годишнината от боевете при Гривица – Плевен. Изграден е от бял дялан камък в типичен ренесансов стил, примесен с римо-византийски елементи. Формата му е кръстообразна, симетрична. Високият купол завършва с металически ажурен кръст. По-малки металически кръстове са поставени върху главния корниз над входа и останалите срещуположни страни. Над входната врата се вижда орнаментирана каменна дъга и ажурена плетеница. Мавзолеят се състои от храмово помещение и костница в сутеренната част. Горе стените и куполът са изцяло изографисани. Иконостасът, както и стенописите са дело на румънски майстори. Върху иконостаса вляво е поставен бронзов медалиьн с релефен румънски текст-посвещение на храбрите румънски войници и годината „1902“, а вдясно — бронзов венец, подарен от румънски учители през 1904 г. На него са вписани имената на местата, където е действувала румънската армия през Освободителната война: „Плевен, Гривица, Никопол, Видин, Смърдан, Оряхово.“ Костницата е основно преустроена през 1966—1967 г. Тя е облицована изцяло с бял велинградски мрамор. Тук в три ниши в пода, покрити отгоре с плочи, декорирани с мраморни венци, се съхраняват костите на румънските герои, загинали в битките при Гривица. В две странични ниши се виждат релефни бойни сцени: „Доробанци в атака“ — вляво, и „Превземането на редута“ — вдясно. Те са творби на скулптора Георги Гергов. На стената, вляво от входа, под текста „Те загинаха славно в боевете за Плевен през 1877 г.“, се редят имената на офицерите и броят на войниците от различните части на румънската армия, паднали за нашето освобождение. При Мавзолея се простира обширен красив парк на дружбата. Изграждането му е започнало през 1958 г. с дружните усилия на български и румънски бригадири. През последните години паркът непрекъснато се разширява и благоустроява. Вечно зелени декоративни храсти, рози и свежа зеленина красят това свято за признателните поколения място. Две широки алеи водят към централния кът на парка. Тук се издигат: паметникът на за-гиналите румънски воини, голяма¬та братска могила с бронзови релефи на руски и румънски герои, а северно от нея е паметникът-братска могила на загиналите руски воини от 19-и пех. Костромски полк. Два бели пилона се извисяват на покритата с плочи обширна площадка пред общата гробница. Западно от главната алея на парка, в тревната площ са поставени три 4-фунтови руски оръдия. Румънският мавзолей, паркът на дружбата и многобройните белокаменни паметници при село Гривица винаги ще напомняй за великото освободително дело на доблестните синове на руския и румънския народ, паднали в жестоката битка с вековния поробител.

