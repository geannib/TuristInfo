Аквапарк Аквамания се намира в Албена, на Северното черноморие. Заема площ от 30 000 кв.м. Има многобройни и различни водни атракциони, като е предвидено през лято 2015 да бъде пусната в употреба единствената за Европа водна пързалка Tornado 24 Water ride. Има специална детска секция.

За децата Аквамания разкрива един истински рай от цветове, детски площадки с причудливи космически същества и миниатюри на пързалките за възрастни като детското Торнадо (KIDZ Tornado), детският ПроРейсър (KIDZ Racer), детският Туистър (KIDZ Twister) и детската Мини река (KIDZ Mini River). Шеметни водни ефекти и фонтани ще отприщят въображението на децата в „космическата палуба на Костенурката" (Фонтанът на Костенурката) или в „Лагуната на лунния кратер" (детската площадка). Изкачвайки пътя за спускане от пързалките, децата ще открият мистериозно устройство за телепортация, „старгейт", от което ще поемат към един приказен свят на радост и въображение.Разположен до детската зона е „Барът на Галактическия пилот" (Бар Басейнът), върху стените на който извънземни, непознати цивилизации са оставили своите послания на забравени и непознати космически езици. Просторният „Звезден тунел" (двуетажният Снек Бар) е кръстопътна точка за всички онези, решили да отпочинат със свеж галактически коктейл на сенчестата Бар Тераса. „Къщата на Млечния Път" (Сладоледеният салон), разположен до търговските магазини, посреща гостите с ледени изкушения още при самото влизане в парка.



