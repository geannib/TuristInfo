Нос Чиракман се извисява величествено на Каварненския бряг и е един от символите на града. Името му означава факел и според историческите източници в миналото е служил за ориентир. Той се намира на 3 км южно от Каварна и е красив завършек на една китна долина, през която се спуска пътя от града до пристанището и морето.

Тук, върху равното и почти недостъпно Чиракманско плато в продължение на хилядолетия е кипял интензивен живот. В древността нос Чиракман е висок и внушителен полуостров с голямо значение в навигацията. През І хил. пр. Хр. тук възниква селище, известно с името Бизоне. След продължителен период на упадък, причинен от поредица военно-политически стълкновения и катастрофалното земетресение от І в. пр. Хр., през римската епоха животът в Бизоне започва да се съвзема.
През ранновизантийската епоха, предвид ескалиращата варварска заплаха, Бизоне се премества върху Чиракманското плато, превръщайки се в края на V и началото на VІ в. в силно укрепено селище. Тогава в централната част на крепостта е изградена и църква.
Средновековният град възниква върху останките на голямата ранновизантийска крепост след успешното въстание на Асеневци и се превръща в голям занаятчийски център.
Окончателното завладяване на добруджанските земи от турците (края на XIV в.) е свързано с пълното разрушаване на Чиракман и жителите му били преселени на територията на днешния град.

В малкия залив в подножието на нос Чиракман се намират рибарското селище с къщички и много лодки, яхтеното пристанище и плажа. Местността предоставя отлични възможности за практикуване на туризъм, както и на екстремни и алтернативни спортове и туризъм, като яхтен туризъм, парашутизъм, делтапланеризъм и пр.


