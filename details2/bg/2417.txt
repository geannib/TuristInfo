"Нигринианис-Кандидиана" е археологически парк, който включва няколко обекта. Най-старият е праисторическо и тракийско селище, в което е намерена уникална находка, представляваща гроб със скелет във положение хокер, датиран от 6 в. пр.Хр.  
Намерени са останки и от римска, късноримска, ранновизантийска и ранносредновековна българска крепост.

Укреплението е разположено на 3.7 км. северно от с. Малък Преславец и на 0.5 км. югозападно от пристана в местностите "Градището" и "Марата". Късноантичното селище и крепост Кандидиана отстоят на 4.2 км. северно от Малопреславското блато и на 0.5км източно от пристана в местността "Саръ Борун".

Крепостта попада в залесено днес свлачище и по-голямата част от нея е пропаднала в коритото на р. Дунав. Личат следи от южната стена, градена от ломени камъни, споени с глина. Има следи и от ров. През Римската епоха през района на Малък Преславец минава един от най-важните пътища край Дунав, свързвал Рим през Виена с Черно море. Следи от него личат и до днес в алеята за разходка покрай р.Дунав.

