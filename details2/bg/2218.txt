 Къщата на плевенския търговец Иван  Вацов е построена в навечерието на Руско-турската война 1877-1878 г. С богатата си вътрешна уредба е типичен пример за възрожденски градски бит. На 11 декември 1877 г. в този дом е посрещнат тържествено руският император Александър ІІ, от името на плевенските граждани му е връчен благодарствен адрес и в присъствието на Великия княз Николай Николаевич, румънския княз Карол І, руския военен министър Милютин и видни руски генерали той се среща с пленения турски маршал Осман паша.

