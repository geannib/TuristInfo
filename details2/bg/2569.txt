На 3 км източно от Свищов се намират останките от римския легионен лагер Нове - най-добре проученият военен лагер, разположен в граничната територия на някогашната Римска империя. Нове е основан на брега на река Дунав като военен лагер на VІІІ Августовски легион около 45 г.н.е. Лагерът се състоял от наблюдателни кули и крепости, в които били настанени военни части - кохорти и легиони.

Нове бил изключително важна част от отбранителната линия на Римската империя, тъй като легионът, настанен тук, пазел завоюваните територии в Тракия и Македония от набезите на племена, идващи от изток.

Първоначално лагерът се простирал на площ от 17 хектара, но постепенно се разраснал с още 10 хектара. Той бил с правоъгълна форма, а на всяка една от стените му е имало по една порта. Зад крепостните стени на лагера се намирали щабът на легиона, военната болница, офицерските жилища, легионната баня, войнишките казарми, жилището на командира на легиона и бараките на помощните войски. Цивилното селище е било разположено извън крепостните стени.

Постепенно древният град променил облика си, появявали се нови сгради, църкви, работилници на занаятчии. През V-VІ век Нове бил и седалище на епископ.

Днес могат да се видят само останки от някогашните укрепления и сгради. На информационни табели сред останките може да се види компютърна възстановка на военния лагер и постройките около него. За последен път Нове се споменава в началото на VІІ век.

„Принципията” или щабът на легиона е най-мащабната сграда, открита в Нове. На това място са намерени много статуи и монетно съкровище, които могат да бъдат разгледани в посетителския център, изграден до разкопките. Интересни са останките и от военната болница (валетудинариумът). На информационна табела е показано как е изглеждала сградата, в която са се лекували до 300 легионери. В двора на болницата е имало и малко светилище, посветено на боговете на здравето Асклепий и Хигия.

Извън легионната крепост, близо до нейната западна порта, са разкрити останките на сграда със спорно предназначение. Дълго време тя е считана за резиденция на командира на легиона. Откритите напоследък надписи сочат, че това вероятно е било резиденция за временно пребиваващи в легиона високопоставени лица.

През V-VІ век  старата легионна крепост се преобразила в ранновизантийски град. Оттогава са останките от епископския комплекс, състоящ се от голяма и малка базилика, жилищни помещения с внушителна баня и впечатляваща по размери сграда, предназначена за посрещане на поклонниците на местния мъченик св. Лупус.

Западно от входа на базиликата е разкрит впечатляващ с архитектурата си баптистерий – пристройка до църквата, в която се извършвало християнското покръстване.

Нове е обявен за архитектурно-строителен паметник с национално значение през 1968 г.

