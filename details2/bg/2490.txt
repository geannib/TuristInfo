 Откритите части от крепостта Баира се намират на около 1,5 км по пътя северозападно от центъра на гр. Дебелец, към квартал Чолаковци на гр. Велико Търново. Възвишението Баира се намира в дясно от пътя, на около 100 м след излизане от гр. Дебелец. Крепостта се е използвала за наблюдателница и стража на стария римски път, идващ от Никополис ад Иструм.

Местоположението на крепостта е такова, че има прекрасна видимост на юг и от нея е могло да се контролира движението по някогашния път в долината на реката. По всяка вероятност е служила за наблюдателница и охрана на стария римски път идващ от Никополис ад Иструм. Възвишението не е много високо, но има стръмни склонове от всички страни, а само тясна седловина го отделя от околния терен на североизток. На равното било на хълма се забелязват малко останки от каменни градежи, зидани от ломен камък.

Предполага се, че крепостта е строена към края на IV век. Изоставянето й може да се обвърже със славяноаварските нападения от края на VI и началото на VII век.

