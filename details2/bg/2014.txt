Крапец е малко рибарско селце на Черно море, само на 10 км. северно от Шабла и на 90 км от Варна, близо до края на международен път Е87, който минава по цялото ни крайбрежие. Крапец е спокойно кътче известно с пясъчните си дюни и птиците, който гнездят и зимуват около него. Селото е буквално кацнало на морския бряг, заобиколено от обширни житни ниви, зеленчукови насаждения и езера - природни резервати.

Местните хора са весели, приятелски настроени и показват гостоприемството си на всеки гост на селото. Много посетители на Крапец са опитали местния специалитет - Рибената чорба. Сред основните занимания на жителите на Крапец са зеленчукопроизводството, животновъдството и риболова. Селото е обикновено заспало и тихо, освен ако се случи да го посетите на празника на Славянската писменост 24-ти май. На този ден всички в селото посрещат гости и се отдават на песни, танци и веселие.

Макар и само на 4 км от международния път Крапец е останал далеч от туристическия поток и атмосферата тук е доста различна от претъпканите плажове на Албена, Златни Пясъци и Слънчев бряг. Районът на Крапец е екологично чист, а морският климат и лекият ветрец ще Ви освежат през горещите летни вечери. 

Уникална за цялото Черноморско крайбрежие е дългата над 6 км. плажна ивица между Крапец и Дуранкулак. Тук ще откриете едни от малкото девствени дюни на Черно море, тихо и спокойно море с меко пясъчно дъно. Дори и през летните месеци тази природна забележителност остава незсегната от тълпите туристи и Ви позволява да се отдадете на спокойната си почивка.
Само на километър североизточно от Крапец се намира Дуранкулашкото езеро (блато) - привлекателно място за всички любители на риболова с изобилието си от бяла риба, шаран, сом, платика, каракуда , раци и дори змиорка. В него се срещат и някои редки и ендемични видове риба от семейство Попчета (Gobiidae), семейство Селдови (Clupeidae) и семейство Бодливки (Gasterosteidae). Езерото е най-северното по крайбрежието на Черно море и по произход е естествен лиман - потопена морска долина, отделена от морето с пясъчна коса. Водата му е слабо солена поради връзката си с морето и се захранва с карстова вода от два извора. Средната дълбочина на езерото е 1.4м., а максималната е 4м. Заобиколено е от земеделски земи и полустепни територии, а пясъчни дюни и плажна ивица го отделят от морето на изток. Езерото е разположено на основния път на миграция на прелетните птици Via Pontica. На специалната страница за Птиците в региона ще намерите и много информация за видовото разнообразие и важното значение на езерото между Крапец и Дуранкулак за опазване на птиците в региона и Европа. 

На големия остров в езерото се намира храмът на Кибела - един от най-големите праисторически некрополи в света на възраст около две хиляди и петстотин години. В съседство са намерени и останките на най-старото и най-голямо неолитно селище в континентална Европа от 5250 - 3800 пр.н.е. Всички археологически находки се съхраняват в Историческия музей в град Добрич.


