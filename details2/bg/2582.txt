
Настоящата сграда е третата църква построена на това място. 

Първата, за която съществуват данни се е намирала в двора на сегашната и е била построена през 1808 година. В съборената от земетресението през 1913 църква е имало запазен надпис над главната врата на южната страна: "Тази църква, святаго Николая въздигнася от жителите на окръжието в лето господне 1808". Този надпис е написан от даскал Енчо Узунов. Към 1823 църквата е притежавала два дюкяна. Към нея е имало и училище. Тази църква е съборена от жителите защото е била малка. На нейно място, след Кримската война, през 1856 е построена нова от майстор Досьо, роден в Бучуковци, Габровска околия. Унгарския пътешественик Феликс Каниц се възхищава от църквата след като посещава Лясковец през 1872: "... Моята рисунка дава идея за работата на майстор Досьо, но далеч не за архитектурното остроумие, което е проявил в нейните конструктивни и декоративни подробности...". През 1844 година в двора на църквата е построено училище, на чието място по-късно е построена първата сграда на читалище "Напредък". В южната страна на този двор се е издигал и градският часовник, чиято кула е построена през 1866 година. 
През 1875 година при църквата се образувала духовна община и там били разглеждани всички дела, граждански и духовни. Членове били поп Никола Гинев, Анастас Буров и др. Недоволните от решенията обжалвали в Търново. Църквата Св. Никола се счита за съборна в Лясковец. Земетресението през 1913 година разрушава църквата, но тя е построена отново с помощи от граждани в периода 1932-36 година и е осветена на 9 януари 1937.

