Защитена местност „Малък Канагьол” е каньоновидно суходолие, разположено в централната част на Добруджанското плато, намиращо се на територията на общините Силистра, Кайнарджа и Алфатар. 

Долината е сравнително права, но при село Кутловица образува множество завои. На много места по суходолието има отделни ниски скали и скални масиви, които в южната и северната му част се издигат до 60-70 м височина. Около тях са разположени селскостопански площи. Реещите се птици използват пресъхналата Хърсовска река като миграционен коридор – част от западно-черноморския прелетен път Via Pontica. Установено е, че от тук прелитат ята бели щъркели (Ciconia ciconia), а също и грабливи птици, включително световно застрашения степен блатар (Circus macrourus).

Отвесните скали и склонове са пронизани от пещери, които са местообитания на редки птици като голяма дропла (Otis tarda), яребица (Perdix perdix), керкенез (Falco tinnunculus), дебелоклюна чучулига (Mlanocorypha calandra), степен орел (Aquila rapax) и др. Растителността е със силно степно влияние. В горските формации се наблюдават цер, габър, липа, благун, клен и горун.

Местността предлага възможности за алпинизъм, скално и спортно катерене, но само по установени маршрути. Има изградена туристическа инфраструктура в землищата на селата Васил Левски и Стрелково.

Който тръгне по течението на сухите реки и причудливите им образувания, може да повярва, че пътешества във времето. В каньоните им са пръснати множество скални храмове и молитвени ниши, чак от времето на траките.

С изключение на зимата, всеки сезон е подходящ за посещение на защитената местност

