Тюленово се намира на около 80 км. от Варна, между с. Камен бряг и фара на нос Шабла. Известно е с уникалния, живописен скалист бряг - осеян с безброй пещери. Там вълните и вятъра са изваяли причудливи форми в отвесните, нагънати като воал скали. Достатъчно е да заметнеш въдица, за да осигуриш запомняща се вечеря край огъня, а ако нямаш слука, мидите и рапаните тук са в изобилие. По-запалените рибари могат да наемат лодка. 

Любителите на дивото къмпингуване, могат да разпънат спални чували директно в някоя от пещерите, разположени на морския бряг. От там се виждат каменни образувания, като скалният мост /Киприята/, Самотника, скалните манастири, Мартинския камък и други скулптори на природата. Невероятни усещания очакват и катерачите – има доста маршрути с различна трудност. Условията за гмуркане пък са едни от най-добрите на Черноморието. 

Най-интересната подводна пещера е Тюленовата. Тя е най-дългата - цели 107 метра. Характеризира се като едноетажна, разклонена, преходна. Наблизо се намира и заливът с мегалити - там могат да се видят сфери и слънца, изсечени в камъни.


