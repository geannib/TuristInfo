Исторически музей – Тутракан е открит през 1993 г. в "Теодоровата къща". Експозицията на Исторически музей – Тутракан разкрива славната близо 20 вековна история на града. На три етажа се проследява хронологически развитието на тутраканския край от древността до освобождението от румънска окупация през 1940 г.

В археологическата експозиция са изложени находки от V хилядолетие пр.н.е., тракийска керамика, експонати от античната крепост Трансмариска, създаването и величието й, идването на прабългарите и славяните и изграждането на крепостта Тутракан от времето на Първото и Второто българско царство.

Музеят разполага и с уникална иконна експозиция от възрожденски икони от Тутраканската духовна околия и снети от църковна употреба старопечатни книги и църковна утвар. Иконите са дело на майстори зографи от Тревненската живописна школа.

Значително място в експозиция Нова история, след 1878 г.,  заемат фотоси, документи, предмети от градския бит на тутраканеца след Освобождението.

