Карталските водопади могат да се видят ако се мине пеша по пътя между Велико Търново и Преображенски манастир през връх Картала. Водния пад е около 8-10 м. Разположението им е лесно за откриване - от град Велико Търново се излиза на север през квартал Картала или на северозапад през квартал Варуша. Тръгва се по пътеките към скалния венец над Преображенски манастир, а преходът пеша отнема 40 минути. Може да се мине и през Преображенски манастир по пътеката към град Велико Търново. Този маршрут е по-дълъг, но е много вълнуващ, тъй като има възможност за посещение на няколко пещери.

Водопадите се намират на малък поток в гориста долина, която се отваря към пролома Дервент, образуван северно от Велико Търново, от водите на река Янтра. Представляват няколко скока, съответно с височина от по няколко метра, заобиколени от скали и зеленина. Карталските водопади се наричат така по името на местността Картала, намираща се по-нагоре от тях. Днес тя е застроена и представлява един от новите квартали на Велико Търново.
Около Карталските водопади е изградена екопътека, която е обозначена с жълта лентова маркировка и е обновена съвсем наскоро. Красиви и стабилни дървени мостчета помагат безпрепятствено да преминаваме от единия до другия бряг на потока, има обособени пейки и масички (за любителите на удобствата), а самата пътека се проследява изключително леко - при това на по-стръмните места е обезопасена със стълби и парапети. Сенките под горския свод са чудесно убежище в горещите дни, а наоколо могат да се видят красиви и редки цветя, като див божур.

