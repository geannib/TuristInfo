Поляната с диворастящи кактуси се намира в местността Дола на около 500 м югоизточно от центъра на село Пушево. На поляната, на площ от над 1 декар, незнайно как са се размножили множество туфи от необичайните за Балканите кактуси. Никой не знае кога точно са се появили. Хората се шегуват, че сякаш живеят в Мексико. И в това може и да има известен резон. Кактусите са от вида Опунция (Opuntia) и родината им е именно Мексико. А предвид факта, че старото име на селото е Гурбетчийско и негови жители са ходили на гурбет по Северна Америка, напълно възможно е и някой завърнал се гурбетчия да е донесъл в багажа си няколко чепки от необичайното, бодливо и красиво растение. И част от бързо размножаващите се и лесно прихващащи се кактуси да са били изхвърлени в близкия дол. В началото никой не знаел как се казват странните цветя и в селото започнали да ги наричат жаби, поради широките им, зелени листа. А цветовете им наричат със страната дума урки.

През месеците май-юни обикновено цъфтят с разкошни, сладникаво ухаещи, жълти и червени цветове. Плодовете им са известни като бодлива круша. Във вътрешността си този екзотичен плод е тъмно червен, плътен и изпълнен с малки ядливи семенца. Вкусът му е сладък, а ароматът- свеж, напомнящ на диня. 
Плодът има ниско съдържание на калории и натрий. Една средно голяма бодлива круша съдържа около 40 калории. Тя е отличен източник на витамин С и фибри и доказано помага за регулиране на нивата на кръвната захар, както и като диуретик и антихеморагично средство. Преди появата на антибиотиците и ваксините, този плод е използван за лечение и на вирусни инфекции.
Бодливите круши трябва да бъдат внимателно обелени преди консумация с помощта на щипки или дебели ръкавици, защото бодливата им повърхност може да нарани ръцете. Вътрешността на плода може да се сервира с кисело мляко, да се добави към салати или мюсли. От плода може да се направи пюре и да се използва за сосове, дресинги, ликьор, мармалад. Пюрето може да бъде замразено и използвано след време като плънка в сладкиши и охладени напитки.


