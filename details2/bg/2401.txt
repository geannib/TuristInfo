Куршумлу джамия в гр.Силистра е паметник на културата от местно значение. Сградата е строена през първите десетилетия на 17-ти век.

Куршумлу джамия е от така наречения "султански тип". Молитвеният салон е покрит с масивно каменно кубе, което е "поставено" върху квадратна основа и четири пандадива. Градежът е от дялани варовикови квадри и хоросанов разтвор. Кубето има двуслоен градеж от камък и тухли. Стенописната украса датира от периода 1730-1800 година и е изпълнена изключително професионално.

Смята се, че сградата е построена в началото на 17 век от арбанашки (албански) майстори, но при ремонтни работи са открити по-стари основи, които датират сградата стотина години по-рано. Някои изследователи свързват архитектурата на Куршумлу джамия с школата на големия османски архитект мимар Синан. Сведения за джамията дава и пътеписецът Евлия Челеби по време на своята обиколка из тази част на Османската империя. Куршумлу джамия е била втората по важност в Силистра след Байрактар джамия. Тя е построената в началото на 18 век и е била сред най-големите джамии по българските земи, но е била разрушена през 1940 година след силно земетресение.

През 2004 година стартира проект за възстановяването на Куршумлу джамия на стойност 102 хиляди долара. Една трета от тях са осигурени от фонда на посланиците към посолството на САЩ. Извършена е реставрация на фасадите и мазилката, стенописите и входната врата. Джамията отваря врати през 2006 година, но скоро след като в града е построена новата джамия, религиозният храм отново изпада в забвение. 

