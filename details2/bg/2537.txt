Мерданският манастир Св. 40 мъченици се намира във Великотърновската епархия. Разположен е в Търновските височини на Средна Стара планина, на около 14 км югоизточно от Велико Търново, в западния край на село Мерданя. До Мерданския манастир се стига по главния път, свързващ гр. Велико Търново с гр. Елена.

Мерданският манастир "Св. 40 мъченици" датира от 13 в. и според легендата е издигнат на мястото, където търновският патриарх Йоанкий II посреща тържествено цар Иван Асен II след победата му при Клокотница, станала в деня на празника на св. 40 мъченици. При покоряването на Търновското царство от османците манастирът е разрушен и имотите му минали в ръцете на турските бейове.
В средата на 19 в. богатият еленчанин, Хаджи Кесарий Хорозов изкупува бившите имоти на Мерданския манастир. Със собствени средства той построява през 1853 г. църквата и жилищните сгради и става игумен на възкръсналия манастир. Игуменът открил и вечерно килийно училище в манастира, което се посещавало от жители както на Мерданя, така и на околните села. По време на борбите за национално освобождение Кесарий Хорозов участвува във Велчовата завера, а по-късно е сподвижник на Васил Левски. След смъртта на Кесарий през 1893 г., монасите напуснали Мерданския манастир и той запустял. Малко по-късно манастира е възобновен като девически, какъвто остава и до ден днешен.


