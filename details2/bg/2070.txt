Музей в родното село на Дора Габе - Дъбовик съхранява 140 книги от личната библиотека на Дора Габе, любимите й чаши за кафе, тефтерчето й с телефонни номера на приятели, очилата й, както и тесте карти. Сред реликвите е и писмо на Иван Вазов, с което той кани младата поетеса да го посети. Зарадвана, Дора Габе купува роза и тръгва за срещата, но по пътя разбира, че писателят се е споминал. Така тя полага първа цвете върху ковчега на патриарха на българската литература.

Експозицията е посветена  на  именитата  българска  поетеса
Дора  Габе,  родена  на  24  август  1888 г.  в  генералтошевското село
Дъбовик. Дъщеря  на  Петър Габе, преселник от Русия, публицист и
общественик.  Дора  Габе  разгръща  дарованието  си  и  в областта на
детската литература. Книгите  й  за деца от 20-те до 60-те години са
настолно  четиво  на няколко поколения български деца, принадлежат към класиката на детското литературно наследство. От 1917 до
края  на  живота  си  тя  развива  активна  преводаческа  дейност. В музейната експозиция в родното и село  могат  да  се  видят  гипсовата  отливка  от  нейните ръце,  ордените  и  медалите, с  които  е   била  отличена,  една  от  пишещите  й машини, както и много книги, фотоси и лични вещи, които разкриват невероятния творчески свят на поетесата.

Според местните Дора Габе винаги се завръщала с особена радост в родното си село. За последен път тя гостувала на съселяните си навръх своя 80-и рожден ден. Тогава признала: "Целият Дъбовик се побира в душата ми".

